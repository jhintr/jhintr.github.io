---
title: "恶意八颂经义释"
subtitle: "3:15-22"
language: "pi"
date: 2023-03-26T16:41:19+08:00
lastmod: 2023-03-26T16:41:19+08:00
draft: false
brewing: false
weight: 103
---

{{<subtitle>}}{{<suttalink src="mnd3">}}Duṭṭhaṭṭhakasutta niddesa{{</suttalink>}}{{</subtitle>}}

Atha Duṭṭhaṭṭhakasuttaniddesaṃ vakkhati—

#### 15

> **Vadanti ve duṭṭhamanāpi eke, atho pi ve saccamanā vadanti;**  
> **Vādañ ca jātaṃ muni no upeti, tasmā munī natthi khilo kuhiñci.**

**Vadanti ve duṭṭhamanāpi eke** ti te titthiyā duṭṭhamanā paduṭṭhamānā viruddhamanā paṭiviruddhamanā āhatamanā paccāhatamanā āghātitamanā paccāghātitamanā vadanti upavadanti Bhagavantañ ca bhikkhusaṅghañca abhūtenāti vadanti ve duṭṭhamanāpi eke.

**Atho pi ve saccamanā vadantī** ti ye tesaṃ titthiyānaṃ saddahantā okappentā adhimuccantā saccamanā saccasaññino bhūtamanā bhūtasaññino tathamanā tathasaññino yāthāvamanā yāthāvasaññino aviparītamanā aviparītasaññino vadanti upavadanti Bhagavantañ ca bhikkhusaṅghañca abhūtenāti atho pi ve saccamanā vadanti.

**Vādañ ca jātaṃ muni no upetī** ti. So vādo jāto hoti sañjāto nibbatto abhinibbatto pātubhūto paratoghoso akkoso upavādo Bhagavato ca bhikkhusaṅghassa ca abhūtenāti vādañca jātaṃ. **Muni no upetī** ti. **Munī** ti. Monaṃ vuccati ñāṇaṃ. Yā paññā pajānanā amoho dhammavicayo sammādiṭṭhi, tena ñāṇena samannāgato muni monappatto …pe… saṅgajālamaticca so muni. Yo vādaṃ upeti so dvīhi kāraṇehi vādaṃ upeti kārako kārakatāya vādaṃ upeti, atha vā vuccamāno upavadiyamāno kuppati byāpajjati patitthīyati kopañca dosañ ca appaccayañca pātukaroti. Akārakomhīti yo vādaṃ upeti so imehi dvīhi kāraṇehi vādaṃ upeti. Muni dvīhi kāraṇehi vādaṃ na upeti akārako muni akārakatāya vādaṃ na upeti, atha vā vuccamāno upavadiyamāno na kuppati na byāpajjati na patitthīyati na kopañca dosañ ca appaccayañca pātukaroti. Akārakomhīti muni imehi dvīhi kāraṇehi vādaṃ na upeti na upagacchati na gaṇhāti na parāmasati na abhinivisatī ti vādañca jātaṃ muni no upeti.

**Tasmā munī natthi khilo kuhiñcī** ti. **Tasmā** ti tasmā taṅkāraṇā taṃhetu tappaccayā taṃnidānaṃ munino āhatacittatā khilajātatāpi natthi. Pañcapi cetokhilā natthi, tayo pi khilā natthi. Rāgakhilo dosakhilo mohakhilo natthi na santi na saṃvijjati nupalabbhati, pahīno samucchinno vūpasanto paṭipassaddho abhabbuppattiko ñāṇagginā daḍḍho. **Kuhiñcī** ti kuhiñci kimhici katthaci ajjhattaṃ vā bahiddhā vā ajjhattabahiddhā vāti tasmā munī natthi khilo kuhiñcīti.

Tenāha Bhagavā—

> “Vadanti ve duṭṭhamanāpi eke, atho pi ve saccamanā vadanti;  
> Vādañ ca jātaṃ muni no upeti, tasmā munī natthi khilo kuhiñcī” ti

#### 16

> **Sakañhi diṭṭhiṃ kathamaccayeyya, chandānunīto ruciyā niviṭṭho;**  
> **Sayaṃ samattāni pakubbamāno, yathā hi jāneyya tathā vadeyya.**

**Sakañhi diṭṭhiṃ kathamaccayeyyā** ti. Yaṃ te titthiyā sundariparibbājikaṃ hantvā samaṇānaṃ Sakyaputtiyānaṃ avaṇṇaṃ pakāsayitvā “evaṃ etaṃ lābhaṃ yasasakkāraṃ sammānaṃ paccāharissāmā” ti te evaṃdiṭṭhikā evaṅkhantikā evaṃrucikā evaṃladdhikā evaṃajjhāsayā evaṃadhippāyā, te nāsakkhiṃsu sakaṃ diṭṭhiṃ sakaṃ khantiṃ sakaṃ ruciṃ sakaṃ laddhiṃ sakaṃ ajjhāsayaṃ sakaṃ adhippāyaṃ atikkamituṃ; atha kho sveva ayaso te paccāgato ti, evampi— sakañhi diṭṭhiṃ kathamaccayeyya. Atha vā “sassato loko, idam eva saccaṃ moghamaññan” ti yo so evaṃvādo, so sakaṃ diṭṭhiṃ sakaṃ khantiṃ sakaṃ ruciṃ sakaṃ laddhiṃ sakaṃ ajjhāsayaṃ sakaṃ adhippāyaṃ kathaṃ accayeyya atikkameyya samatikkameyya vītivatteyya? Taṃ kissa hetu? Tassa sā diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttā ti. Evam pi— sakañhi diṭṭhiṃ kathamaccayeyya? “Asassato loko …pe… antavā loko … anantavā loko … taṃ jīvaṃ taṃ sarīraṃ … aññaṃ jīvaṃ aññaṃ sarīraṃ … hoti Tathāgato paraṃ maraṇā … na hoti Tathāgato paraṃ maraṇā … hoti ca na ca hoti Tathāgato paraṃ maraṇā … neva hoti na na hoti Tathāgato paraṃ maraṇā, idam eva saccaṃ moghamaññan” ti yo so evaṃ vādo, so sakaṃ diṭṭhiṃ sakaṃ khantiṃ sakaṃ ruciṃ sakaṃ laddhiṃ sakaṃ ajjhāsayaṃ sakaṃ adhippāyaṃ kathaṃ accayeyya atikkameyya samatikkameyya vītivatteyya? Taṃ kissa hetu? Tassa sā diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttā ti. Evam pi— sakañhi diṭṭhiṃ kathamaccayeyya.

**Chandānunīto ruciyā niviṭṭho** ti. **Chandānunīto** ti sakāya diṭṭhiyā sakāya khantiyā sakāya ruciyā sakāya laddhiyā yāyati niyyati vuyhati saṃharīyati. Yathā hatthiyānena vā assayānena vā rathayānena vā goyānena vā ajayānena vā meṇḍayānena vā oṭṭhayānena vā kharayānena vā yāyati niyyati vuyhati saṃharīyati, evam evaṃ sakāya diṭṭhiyā sakāya khantiyā sakāya ruciyā sakāya laddhiyā yāyati niyyati vuyhati saṃharīyatī ti chandānunīto. **Ruciyā niviṭṭho** ti sakāya diṭṭhiyā sakāya ruciyā sakāya laddhiyā niviṭṭho patiṭṭhito allīno upagato ajjhosito adhimutto ti chandānunīto ruciyā niviṭṭho.

**Sayaṃ samattāni pakubbamāno** ti. Sayaṃ samattaṃ karoti paripuṇṇaṃ karoti anomaṃ karoti aggaṃ seṭṭhaṃ visiṭṭhaṃ pāmokkhaṃ uttamaṃ pavaraṃ karoti. “Ayaṃ satthā sabbaññū” ti sayaṃ samattaṃ karoti paripuṇṇaṃ karoti anomaṃ karoti aggaṃ seṭṭhaṃ visiṭṭhaṃ pāmokkhaṃ uttamaṃ pavaraṃ karoti. “Ayaṃ dhammo svākkhāto, ayaṃ gaṇo suppaṭipanno, ayaṃ diṭṭhi bhaddikā, ayaṃ paṭipadā supaññattā, ayaṃ maggo niyyāniko” ti sayaṃ samattaṃ karoti paripuṇṇaṃ karoti anomaṃ karoti aggaṃ seṭṭhaṃ visiṭṭhaṃ pāmokkhaṃ uttamaṃ pavaraṃ karoti janeti sañjaneti nibbatteti abhinibbattetī ti sayaṃ samattāni pakubbamāno.

**Yathā hi jāneyya tathā vadeyyā** ti yathā jāneyya, tathā vadeyya katheyya bhaṇeyya dīpayeyya vohareyya. “Sassato loko, idam eva saccaṃ moghamaññan” ti yathā jāneyya, tathā vadeyya katheyya bhaṇeyya dīpayeyya vohareyya. “Asassato loko …pe… neva hoti na na hoti Tathāgato paraṃ maraṇā, idam eva saccaṃ moghamaññan” ti yathā jāneyya, tathā vadeyya katheyya bhaṇeyya dīpayeyya vohareyyā ti yathā hi jāneyya tathā vadeyya.

Tenāha Bhagavā—

> “Sakañhi diṭṭhiṃ kathamaccayeyya, chandānunīto ruciyā niviṭṭho;  
> Sayaṃ samattāni pakubbamāno, yathā hi jāneyya tathā vadeyyā” ti

#### 17

> **Yo attano sīlavatāni jantu, anānupuṭṭho va paresa pāva;**  
> **Anariyadhammaṃ kusalā tam āhu, yo ātumānaṃ sayameva pāva.**

**Yo attano sīlavatāni jantū** ti. **Yo** ti yo yādiso yathāyutto yathāvihito yathāpakāro yaṃṭhānappatto yaṃdhammasamannāgato khattiyo vā brāhmaṇo vā vesso vā suddo vā gahaṭṭho vā pabbajito vā devo vā manusso vā. **Sīlavatānī** ti atthi sīlañceva vatañca, atthi vataṃ na sīlaṃ. Katamaṃ sīlañceva vatañca? Idha bhikkhu sīlavā hoti, pātimokkhasaṃvarasaṃvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. Yo tattha saṃyamo saṃvaro avītikkamo, idaṃ sīlaṃ. Yaṃ samādānaṃ taṃ vataṃ. Saṃvaraṭṭhena sīlaṃ; samādānaṭṭhena vataṃ— idaṃ vuccati sīlañceva vatañca. Katamaṃ vataṃ, na sīlaṃ? Aṭṭha dhutaṅgāni— āraññikaṅgaṃ, piṇḍapātikaṅgaṃ, paṃsukūlikaṅgaṃ, tecīvarikaṅgaṃ, sapadānacārikaṅgaṃ, khalupacchābhattikaṅgaṃ, nesajjikaṅgaṃ, yathāsanthatikaṅgaṃ— idaṃ vuccati vataṃ, na sīlaṃ. Vīriyasamādānampi vuccati vataṃ, na sīlaṃ. “Kāmaṃ taco ca nhāru ca aṭṭhi ca avasissatu, sarīre upassussatu maṃsalohitaṃ. Yaṃ taṃ purisathāmena purisabalena purisavīriyena purisaparakkamena pattabbaṃ, na taṃ apāpuṇitvā vīriyassa saṇṭhānaṃ bhavissatī” ti cittaṃ paggaṇhāti padahati. Evarūpaṃ vīriyasamādānaṃ— idaṃ vuccati vataṃ, na sīlaṃ.

> “Nāsissaṃ na pivissāmi, vihārato na nikkhame;  
> Napi passaṃ nipātessaṃ, taṇhāsalle anūhate” ti

Cittaṃ paggaṇhāti padahati. Evarūpam pi vīriyasamādānaṃ vuccati vataṃ, na sīlaṃ. “Na tāvāhaṃ imaṃ pallaṅkaṃ bhindissāmi yāva me na anupādāya āsavehi cittaṃ vimuccissatī” ti cittaṃ paggaṇhāti padahati. Evarūpam pi vīriyasamādānaṃ vuccati vataṃ, na sīlaṃ. “Na tāvāhaṃ imamhā āsanā vuṭṭhahissāmi, caṅkamā orohissāmi, vihārā nikkhamissāmi, aḍḍhayogā nikkhamissāmi, pāsādā nikkhamissāmi, hammiyā nikkhamissāmi, guhāya nikkhamissāmi, leṇā nikkhamissāmi, kuṭiyā nikkhamissāmi, kūṭāgārā nikkhamissāmi, aṭṭā nikkhamissāmi, māḷā nikkhamissāmi, uddaṇḍā nikkhamissāmi, upaṭṭhānasālāya nikkhamissāmi, maṇḍapā nikkhamissāmi, rukkhamūlā nikkhamissāmi yāva me na anupādāya āsavehi cittaṃ vimuccissatī” ti cittaṃ paggaṇhāti padahati. Evarūpam pi vīriyasamādānaṃ vuccati vataṃ, na sīlaṃ.

“Imasmiññeva pubbaṇhasamayaṃ ariyadhammaṃ āharissāmi samāharissāmi adhigacchissāmi phassayissāmi sacchikarissāmī” ti cittaṃ paggaṇhāti padahati. Evarūpam pi vīriyasamādānaṃ vuccati vataṃ, na sīlaṃ. “Imasmiññeva majjhanhikasamayaṃ, sāyanhasamayaṃ, purebhattaṃ, pacchābhattaṃ, purimaṃ yāmaṃ, majjhimaṃ yāmaṃ, pacchimaṃ yāmaṃ, kāḷe, juṇhe, vasse, hemante, gimhe, purime vayokhandhe, majjhime vayokhandhe, pacchime vayokhandhe ariyadhammaṃ āharissāmi samāharissāmi adhigacchissāmi phassayissāmi sacchikarissāmī” ti cittaṃ paggaṇhāti padahati. Evarūpam pi vīriyasamādānaṃ vuccati vataṃ, na sīlaṃ. **Jantū** ti satto naro mānavo poso puggalo jīvo jāgu jantu indagu manujo ti yo attano sīlavatāni jantu.

**Anānupuṭṭho va paresa pāvā** ti. **Paresan** ti paresaṃ khattiyānaṃ brāhmaṇānaṃ vessānaṃ suddānaṃ gahaṭṭhānaṃ pabbajitānaṃ devānaṃ manussānaṃ. **Anānupuṭṭho** ti apuṭṭho apucchito ayācito anajjhesito apasādito. **Pāvā** ti attano sīlaṃ vā vataṃ vā sīlabbataṃ vā pāvadati. Aham asmi sīlasampannoti vā, vatasampannoti vā, sīlabbatasampannoti vā jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vā vatthunā, uccā kulā pabbajito ti vā, mahākulā pabbajito ti vā, mahābhogakulā pabbajito ti vā, uḷārabhogakulā pabbajito ti vā, ñāto yasassī sagahaṭṭhapabbajitānanti vā, lābhimhi cīvarapiṇḍapātasenāsanagilānapaccayabhesajjaparikkhārānanti vā, suttantikoti vā, vinayadharoti vā, dhammakathikoti vā, āraññikoti vā, piṇḍapātikoti vā, paṃsukūlikoti vā, tecīvarikoti vā, sapadānacārikoti vā, khalupacchābhattikoti vā, nesajjikoti vā, yathāsanthatikoti vā, paṭhamassa jhānassa lābhīti vā, dutiyassa jhānassa lābhīti vā, tatiyassa jhānassa lābhīti vā, catutthassa jhānassa lābhīti vā, ākāsānañcāyatanasamāpattiyā lābhīti vā, viññāṇañcāyatanasamāpattiyā lābhīti vā, ākiñcaññāyatanasamāpattiyā lābhīti vā, nevasaññānāsaññāyatanasamāpattiyā lābhīti vā pāvadati katheti bhaṇati dīpayati voharatī ti anānupuṭṭho va paresaṃ pāva.

**Anariyadhammaṃ kusalā tamāhū** ti. **Kusalā** ti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā sammappadhānakusalā iddhipādakusalā indriyakusalā balakusalā bojjhaṅgakusalā maggakusalā phalakusalā nibbānakusalā, te kusalā evamāhaṃsu— “anariyānaṃ eso dhammo, neso dhammo ariyānaṃ; bālānaṃ eso dhammo, neso dhammo paṇḍitānaṃ; asappurisānaṃ eso dhammo, neso dhammo sappurisānan” ti. Evamāhaṃsu evaṃ kathenti evaṃ bhaṇanti evaṃ dīpayanti evaṃ voharantī ti anariyadhammaṃ kusalā tam āhu.

**Yo ātumānaṃ sayameva pāvā** ti. **Ātumā** vuccati attā. **Sayameva pāvā** ti sayameva attānaṃ pāvadati aham asmi sīlasampannoti vā, vatasampannoti vā, sīlabbatasampannoti vā, jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vā vatthunā, uccā kulā pabbajito ti vā, mahākulā pabbajito ti vā, mahābhogakulā pabbajito ti vā, uḷārabhogakulā pabbajito ti vā, ñāto yasassī sagahaṭṭhapabbajitānanti vā, lābhimhi cīvarapiṇḍapātasenāsanagilānapaccayabhesajjaparikkhārānanti vā, suttantikoti vā, vinayadharoti vā, dhammakathikoti vā, āraññikoti vā, piṇḍapātikoti vā, paṃsukūlikoti vā, tecīvarikoti vā, sapadānacārikoti vā, khalupacchābhattikoti vā, nesajjikoti vā, yathāsanthatikoti vā, paṭhamassa jhānassa lābhīti vā, dutiyassa jhānassa lābhīti vā, tatiyassa jhānassa lābhīti vā, catutthassa jhānassa lābhīti vā, ākāsānañcāyatanasamāpattiyā lābhīti vā, viññāṇañcāyatanasamāpattiyā lābhīti vā, ākiñcaññāyatanasamāpattiyā lābhīti vā, nevasaññānāsaññāyatanasamāpattiyā lābhīti vā pāvadati katheti bhaṇati dīpayati voharatī ti yo ātumānaṃ sayameva pāvāti.

Tenāha Bhagavā—

> “Yo attano sīlavatāni jantu, anānupuṭṭho va paresa pāva;  
> Anariyadhammaṃ kusalā tam āhu, yo ātumānaṃ sayameva pāvā” ti

#### 18

> **Santo ca bhikkhu abhinibbutatto, itihanti sīlesu akatthamāno;**  
> **Tamariyadhammaṃ kusalā vadanti, yassussadā natthi kuhiñci loke.**

**Santo ca bhikkhu abhinibbutatto** ti. **Santo** ti rāgassa samitattā santo, dosassa samitattā santo, mohassa samitattā santo, kodhassa … upanāhassa … makkhassa … paḷāsassa … issāya … macchariyassa … māyāya … sāṭheyyassa … thambhassa … sārambhassa … mānassa … atimānassa … madassa … pamādassa … sabbakilesānaṃ … sabbaduccaritānaṃ … sabbadarathānaṃ … sabbapariḷāhānaṃ … sabbasantāpānaṃ … sabbākusalābhisaṅkhārānaṃ santattā samitattā vūpasamitattā vijjhātattā nibbutattā vigatattā paṭipassaddhattā santo upasanto vūpasanto nibbuto paṭipassaddho ti santo. **Bhikkhū** ti sattannaṃ dhammānaṃ bhinnattā bhikkhu— sakkāyadiṭṭhi bhinnā hoti, vicikicchā bhinnā hoti, sīlabbataparāmāso bhinno hoti, rāgo bhinno hoti, doso bhinno hoti, moho bhinno hoti, māno bhinno hoti. Bhinnāssa honti pāpakā akusalā dhammā saṅkilesikā ponobhavikā sadarā dukkhavipākā āyatiṃ jātijarāmaraṇiyā.

> “Pajjena katena attanā, <small>(sabhiyāti Bhagavā)</small> parinibbānagato vitiṇṇakaṅkho;  
> Vibhavañca bhavañca vippahāya, vusitavā khīṇapunabbhavo sa bhikkhū” ti

**Santo ca bhikkhu abhinibbutatto** ti rāgassa nibbāpitattā abhinibbutatto, dosassa nibbāpitattā abhinibbutatto, mohassa nibbāpitattā abhinibbutatto, kodhassa … upanāhassa … makkhassa … paḷāsassa … issāya … macchariyassa … māyāya … sāṭheyyassa … thambhassa … sārambhassa … mānassa … atimānassa … madassa … pamādassa … sabbakilesānaṃ … sabbaduccaritānaṃ … sabbadarathānaṃ … sabbapariḷāhānaṃ … sabbasantāpānaṃ … sabbākusalābhisaṅkhārānaṃ nibbāpitattā abhinibbutatto ti santo ca bhikkhu abhinibbutatto.

**Itihanti sīlesu akatthamāno** ti. **Itī** ti padasandhi padasaṃsaggo padapāripūrī akkharasamavāyo byañjanasiliṭṭhatā padānupubbatā metaṃ— itihanti. **Sīlesu akatthamāno** ti. Idh’ekacco katthī hoti vikatthī. So katthati vikatthati. Aham asmi sīlasampannoti vā, vatasampannoti vā, sīlabbatasampannoti vā, jātiyā vā gottena vā kolaputtiyena vā vaṇṇapokkharatāya vā …pe… nevasaññānāsaññāyatanasamāpattiyā lābhīti vā katthati vikatthati. Evaṃ na katthati na vikatthati. Katthanā ārato virato paṭivirato nikkhanto nissaṭo vippamutto visaññutto vimariyādikatena cetasā viharatī ti itihanti sīlesu akatthamāno.

**Tamariyadhammaṃ kusalā vadantī** ti. **Kusalā** ti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā sammappadhānakusalā iddhipādakusalā indriyakusalā balakusalā bojjhaṅgakusalā maggakusalā phalakusalā nibbānakusalā, te kusalā evaṃ vadanti “ariyānaṃ eso dhammo, neso dhammo anariyānaṃ; paṇḍitānaṃ eso dhammo, neso dhammo bālānaṃ; sappurisānaṃ eso dhammo, neso dhammo asappurisānan” ti. Evaṃ vadanti, ariyānaṃ evaṃ kathenti evaṃ bhaṇanti evaṃ dīpayanti evaṃ voharantī ti tamariyadhammaṃ kusalā vadanti.

**Yassussadā natthi kuhiñci loke** ti. **Yassā** ti arahato khīṇāsavassa. **Ussadā** ti sattussadā— rāgussado, dosussado, mohussado, mānussado, diṭṭhussado, kilesussado, kammussado. Yassime ussadā natthi na santi na vijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā. **Kuhiñcī** ti kuhiñci kimhici katthaci ajjhattaṃ vā bahiddhā vā ajjhattabahiddhā vā. **Loke** ti apāyaloke manussaloke devaloke khandhaloke dhātuloke āyatanaloketi yassussadā natthi kuhiñci loke.

Tenāha Bhagavā—

> “Santo ca bhikkhu abhinibbutatto, itihanti sīlesu akatthamāno;  
> Tamariyadhammaṃ kusalā vadanti, yassussadā natthi kuhiñci loke” ti

#### 19

> **Pakappitā saṅkhatā yassa dhammā, purakkhatā santi avīvadātā;**  
> **Yadattani passati ānisaṃsaṃ, taṃ nissito kuppapaṭiccasantiṃ.**

**Pakappitā saṅkhatā yassa dhammā** ti. **Pakappanā** ti dve pakappanā— taṇhāpakappanā ca diṭṭhipakappanā ca …pe… ayaṃ taṇhāpakappanā …pe… ayaṃ diṭṭhipakappanā. **Saṅkhatā** ti saṅkhatā abhisaṅkhatā saṇṭhapitātipi— saṅkhatā. Atha vā aniccā saṅkhatā paṭiccasamuppannā khayadhammā vayadhammā virāgadhammā nirodhadhammātipi— saṅkhatā. **Yassā** ti diṭṭhigatikassa. **Dhammā** vuccanti dvāsaṭṭhi diṭṭhigatānīti pakappitā saṅkhatā yassa dhammā.

**Purakkhatā santi avīvadātā** ti. **Purakkhatā** ti dve purekkhārā— taṇhāpurekkhāro ca diṭṭhipurekkhāro ca …pe… ayaṃ taṇhāpurekkhāro …pe… ayaṃ diṭṭhipurekkhāro. Tassa taṇhāpurekkhāro appahīno, diṭṭhipurekkhāro appaṭinissaṭṭho. Tassa taṇhāpurekkhārassa appahīnattā, diṭṭhipurekkhārassa appaṭinissaṭṭhattā so taṇhaṃ vā diṭṭhiṃ vā purato katvā carati taṇhādhajo taṇhāketu taṇhādhipateyyo, diṭṭhidhajo diṭṭhiketu diṭṭhādhipateyyo, taṇhāya vā diṭṭhiyā vā parivārito caratī ti purakkhatā. **Santī** ti santi saṃvijjanti atthi upalabbhanti. **Avīvadātā** ti avevadātā avodātā aparisuddhā saṅkiliṭṭhā saṅkilesikāti purakkhatā santi avīvadātā.

**Yadattani passati ānisaṃsan** ti. **Yadattanī** ti yaṃ attani. **Attā** vuccati diṭṭhigataṃ. Attano diṭṭhiyā dve ānisaṃse passati diṭṭhadhammikañca ānisaṃsaṃ, samparāyikañca ānisaṃsaṃ. Katamo diṭṭhiyā diṭṭhadhammiko ānisaṃso? Yaṃdiṭṭhiko satthā hoti, taṃdiṭṭhikā sāvakā honti. Taṃdiṭṭhikaṃ satthāraṃ sāvakā sakkaronti garuṃ karonti mānenti pūjenti apacitiṃ karonti. Labhati ca tatonidānaṃ cīvarapiṇḍapātasenāsanagilānapaccayabhesajjaparikkhāraṃ— ayaṃ diṭṭhiyā diṭṭhadhammiko ānisaṃso. Katamo diṭṭhiyā samparāyiko ānisaṃso? Ayaṃ diṭṭhi alaṃ nāgattāya vā supaṇṇattāya vā yakkhattāya vā asurattāya vā gandhabbattāya vā mahārājattāya vā indattāya vā brahmattāya vā devattāya vā. Ayaṃ diṭṭhi suddhiyā visuddhiyā parisuddhiyā, muttiyā vimuttiyā parimuttiyā. Imāya diṭṭhiyā sujjhanti visujjhanti parisujjhanti muccanti vimuccanti parimuccanti. Imāya diṭṭhiyā sujjhissāmi visujjhissāmi parisujjhissāmi, muccissāmi vimuccissāmi parimuccissāmīti āyatiṃ phalapāṭikaṅkhī ho ti ayaṃ diṭṭhiyā samparāyiko ānisaṃso. Attano diṭṭhiyā ime dve ānisaṃse passati dakkhati oloketi nijjhāyati upaparikkhatī ti yadattani passati ānisaṃsaṃ.

**Taṃ nissito kuppapaṭiccasantin** ti. Tisso santiyo— accantasanti, tadaṅgasanti, sammutisanti. Katamā **accantasanti**? Accantasanti vuccati amataṃ nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ. Ayaṃ accantasanti. Katamā **tadaṅgasanti**? Paṭhamaṃ jhānaṃ samāpannassa nīvaraṇā santā honti; dutiyaṃ jhānaṃ samāpannassa vitakkavicārā santā honti; tatiyaṃ jhānaṃ samāpannassa pīti santā hoti; catutthaṃ jhānaṃ samāpannassa sukhadukkhā santā honti; ākāsānañcāyatanaṃ samāpannassa rūpasaññā paṭighasaññā nānattasaññā santā hoti; viññāṇañcāyatanaṃ samāpannassa ākāsānañcāyatanasaññā santā hoti; ākiñcaññāyatanaṃ samāpannassa viññāṇañcāyatanasaññā santā hoti; nevasaññānāsaññāyatanaṃ samāpannassa ākiñcaññāyatanasaññā santā hoti. Ayaṃ tadaṅgasanti. Katamā **sammutisanti**? Sammutisantiyo vuccanti dvāsaṭṭhi diṭṭhigatāni diṭṭhisantiyo. Api ca sammutisanti imasmiṃ atthe adhippetā santī ti. **Taṃ nissito kuppapaṭiccasantin** ti. Kuppasantiṃ pakuppasantiṃ eritasantiṃ sameritasantiṃ calitasantiṃ ghaṭṭitasantiṃ kappitasantiṃ pakappitasantiṃ aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhammaṃ, santiṃ nissito asito allīno upagato ajjhosito adhimutto ti taṃ nissito kuppapaṭiccasantiṃ.

Tenāha Bhagavā—

> “Pakappitā saṅkhatā yassa dhammā, purakkhatā santi avīvadātā;  
> Yadattani passati ānisaṃsaṃ, taṃ nissito kuppapaṭiccasantin” ti

#### 20

> **Diṭṭhīnivesā na hi svātivattā, dhammesu niccheyya samuggahītaṃ;**  
> **Tasmā naro tesu nivesanesu, nirassatī ādiyatī ca dhammaṃ.**

**Diṭṭhīnivesā na hi svātivattā** ti. **Diṭṭhīnivesā** ti “sassato loko, idam eva saccaṃ moghamaññan” ti abhinivesaparāmāso diṭṭhinivesanaṃ. “Asassato loko … antavā loko … anantavā loko … taṃ jīvaṃ taṃ sarīraṃ … aññaṃ jīvaṃ aññaṃ sarīraṃ … hoti Tathāgato paraṃ maraṇā … na hoti Tathāgato paraṃ maraṇā … hoti ca na ca hoti Tathāgato paraṃ maraṇā … neva hoti na na hoti Tathāgato paraṃ maraṇā, idam eva saccaṃ moghamaññan” ti abhinivesaparāmāso diṭṭhinivesananti. **Diṭṭhīnivesā na hi svātivattā** ti diṭṭhinivesā na hi svātivattā durativattā duttarā duppatarā dussamatikkamā dubbinivattā ti diṭṭhīnivesā na hi svātivattā.

**Dhammesu niccheyya samuggahītan** ti. **Dhammesū** ti dvāsaṭṭhidiṭṭhigatesu. **Niccheyyā** ti nicchinitvā vinicchinitvā vicinitvā pavicinitvā tulayitvā tīrayitvā vibhāvayitvā vibhūtaṃ katvā. **Samuggahītan** ti nivesanesu odhiggāho bilaggāho varaggāho koṭṭhāsaggāho uccayaggāho samuccayaggāho. Idaṃ saccaṃ tacchaṃ tathaṃ bhūtaṃ yāthāvaṃ aviparītanti gahitaṃ parāmaṭṭhaṃ abhiniviṭṭhaṃ ajjhositaṃ adhimuttanti dhammesu niccheyya samuggahītaṃ.

**Tasmā naro tesu nivesanesū** ti. **Tasmā** ti tasmā taṅkāraṇā taṃhetu tappaccayā taṃnidānaṃ. **Naro** ti satto naro mānavo poso puggalo jīvo jāgu jantu indagu manujo. **Tesu nivesanesū** ti tesu diṭṭhinivesanesūti tasmā naro tesu nivesanesu.

**Nirassatī ādiyatī ca dhamman** ti. **Nirassatī** ti dvīhi kāraṇehi nirassati paravicchindanāya vā nirassati, anabhisambhuṇanto vā nirassati. Kathaṃ paravicchindanāya nirassati? Paro vicchindeti so satthā na sabbaññū, dhammo na svākkhāto, gaṇo na suppaṭipanno, diṭṭhi na bhaddikā, paṭipadā na supaññattā, maggo na niyyāniko, natthettha suddhi vā visuddhi vā parisuddhi vā mutti vā vimutti vā parimutti vā, natthettha sujjhanti vā visujjhanti vā parisujjhanti vā muccanti vā vimuccanti vā parimuccanti vā, hīnā nihīnā omakā lāmakā chatukkā parittā ti evaṃ paro vicchindeti. Evaṃ vicchindiyamāno satthāraṃ nirassati, dhammakkhānaṃ nirassati, gaṇaṃ nirassati, diṭṭhiṃ nirassati, paṭipadaṃ nirassati, maggaṃ nirassati. Evaṃ paravicchindanāya nirassati. Kathaṃ anabhisambhuṇanto nirassati? Sīlaṃ anabhisambhuṇanto sīlaṃ nirassati, vataṃ anabhisambhuṇanto vataṃ nirassati, sīlabbataṃ anabhisambhuṇanto sīlabbataṃ nirassati. Evaṃ anabhisambhuṇanto nirassati. **Ādiyatī ca dhamman** ti. Satthāraṃ gaṇhāti, dhammakkhānaṃ gaṇhāti, gaṇaṃ gaṇhāti, diṭṭhiṃ gaṇhāti, paṭipadaṃ gaṇhāti, maggaṃ gaṇhāti parāmasati abhinivisatī ti nirassatī ādiyatī ca dhammaṃ.

Tenāha Bhagavā—

> “Diṭṭhīnivesā na hi svātivattā, dhammesu niccheyya samuggahītaṃ;  
> Tasmā naro tesu nivesanesu, nirassatī ādiyatī ca dhamman” ti

#### 21

> **Dhonassa hi natthi kuhiñci loke, pakappitā diṭṭhi bhavābhavesu;**  
> **Māyañca mānañca pahāya dhono, sa kena gaccheyya anūpayo so.**

**Dhonassa hi natthi kuhiñci loke pakappitā diṭṭhi bhavābhavesū** ti. **Dhono** ti. Dhonā vuccati paññā— yā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṃ kosallaṃ nepuññaṃ vebhabyā cintā upaparikkhā bhūri medhā pariṇāyikā vipassanā sampajaññaṃ patodo paññā paññindriyaṃ paññābalaṃ paññāsatthaṃ paññāpāsādo paññāāloko paññāobhāso paññāpajjoto paññāratanaṃ amoho dhammavicayo sammādiṭṭhi. Kiṅkāraṇā dhonā vuccati paññā? Tāya paññāya kāyaduccaritaṃ dhutañ ca dhotañ ca sandhotañ ca niddhotañca; vacīduccaritaṃ … manoduccaritaṃ dhutañ ca dhotañ ca sandhotañ ca niddhotañca; rāgo dhuto ca dhoto ca sandhoto ca niddhoto ca; doso … moho … kodho … upanāho … makkho … paḷāso dhuto ca dhoto ca sandhoto ca niddhoto ca; issā dhutā ca dhotā ca sandhotā ca niddhotā ca; macchariyaṃ dhutañ ca dhotañ ca sandhotañ ca niddhotañca; māyā dhutā ca dhotā ca sandhotā ca niddhotā ca; sāṭheyyaṃ dhutañ ca dhotañ ca sandhotañ ca niddhotañca; thambho dhuto ca dhoto ca sandhoto ca niddhoto ca; sārambho … māno … atimāno … mado … pamādo dhuto ca dhoto ca sandhoto ca niddhoto ca; sabbe kilesā, sabbe duccaritā, sabbe darathā, sabbe pariḷāhā, sabbe santāpā, sabbākusalābhisaṅkhārā dhutā ca dhotā ca sandhotā ca niddhotā ca. Taṅkāraṇā dhonā vuccati paññā.

Atha vā sammādiṭṭhiyā micchādiṭṭhi dhutā ca dhotā ca sandhotā ca niddhotā ca; sammāsaṅkappena micchāsaṅkappo dhuto ca dhoto ca sandhoto ca niddhoto ca; sammāvācāya micchāvācā dhutā ca dhotā ca …pe… sammākammantena micchākammanto dhuto ca … sammāājīvena micchāājīvo dhuto ca … sammāvāyāmena micchāvāyāmo dhuto ca … sammāsatiyā micchāsati dhutā ca … sammāsamādhinā micchāsamādhi dhuto ca dhoto ca sandhoto ca niddhoto ca; sammāñāṇena micchāñāṇaṃ dhutaṃ ca … sammāvimuttiyā micchāvimutti dhutā ca dhotā ca sandhotā ca niddhotā ca.

Atha vā ariyena aṭṭhaṅgikena maggena sabbe kilesā, sabbe duccaritā, sabbe darathā, sabbe pariḷāhā, sabbe santāpā, sabbākusalābhisaṅkhārā dhutā ca dhotā ca sandhotā ca niddhotā ca. Arahā imehi dhoneyyehi dhammehi upeto samupeto upagato samupagato upapanno samupapanno samannāgato; tasmā arahā dhono. So dhutarāgo dhutapāpo dhutakileso dhutapariḷāho ti dhono. **Kuhiñcī** ti kuhiñci kimhici katthaci ajjhattaṃ vā bahiddhā vā ajjhattabahiddhā vā. **Loke** ti apāyaloke …pe… āyatanaloke.

**Pakappitā** ti dve pakappanā— taṇhāpakappanā ca diṭṭhipakappanā ca …pe… ayaṃ taṇhāpakappanā …pe… ayaṃ diṭṭhipakappanā. **Bhavābhavesū** ti bhavābhave kammabhave punabbhave kāmabhave, kammabhave kāmabhave punabbhave rūpabhave, kammabhave rūpabhave punabbhave arūpabhave, kammabhave arūpabhave punabbhave punappunabbhave punappunagatiyā punappunaupapattiyā punappunapaṭisandhiyā punappunaattabhāvābhinibbattiyā. **Dhonassa hi natthi kuhiñci loke pakappitā diṭṭhi bhavābhavesū** ti dhonassa kuhiñci loke bhavābhavesu ca kappitā pakappitā abhisaṅkhatā saṇṭhapitā diṭṭhi natthi na santi na saṃvijjati nupalabbhati, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti dhonassa hi natthi kuhiñci loke pakappitā diṭṭhi bhavābhavesu.

**Māyañca mānañca pahāya dhono** ti. **Māyā** vuccati vañcanikā cariyā. Idh’ekacco kāyena duccaritaṃ caritvā, vācāya duccaritaṃ caritvā, manasā duccaritaṃ caritvā tassa paṭicchādanahetu pāpikaṃ icchaṃ paṇidahati “mā maṃ jaññā” ti icchati, “mā maṃ jaññā” ti saṅkappeti, “mā maṃ jaññā” ti vācaṃ bhāsati, “mā maṃ jaññā” ti kāyena parakkamati. Yā evarūpā māyā māyāvitā accasarā vañcanā nikati nikiraṇā pariharaṇā gūhanā parigūhanā chādanā paricchādanā anuttānikammaṃ anāvikammaṃ vocchādanā pāpakiriyā, ayaṃ vuccati māyā.

**Māno** ti ekavidhena māno— yā cittassa unnati. Duvidhena māno— attukkaṃsanamāno, paravambhanamāno. Tividhena māno— “seyyo’ham asmī” ti māno, “sadiso’ham asmī” ti māno, “hīno’ham asmī” ti māno. Catubbidhena māno— lābhena mānaṃ janeti, yasena mānaṃ janeti, pasaṃsāya mānaṃ janeti, sukhena mānaṃ janeti. Pañcavidhena māno— “lābhimhi manāpikānaṃ rūpānan” ti mānaṃ janeti, “lābhimhi manāpikānaṃ saddānaṃ … gandhānaṃ … rasānaṃ … phoṭṭhabbānan” ti mānaṃ janeti. Chabbidhena māno— cakkhusampadāya mānaṃ janeti, sotasampadāya … ghānasampadāya … jivhāsampadāya … kāyasampadāya … manosampadāya mānaṃ janeti. Sattavidhena māno— māno, atimāno, mānātimāno, omāno, adhimāno, asmimāno, micchāmāno. Aṭṭhavidhena māno— lābhena mānaṃ janeti, alābhena omānaṃ janeti, yasena mānaṃ janeti, ayasena omānaṃ janeti, pasaṃsāya mānaṃ janeti, nindāya omānaṃ janeti, sukhena mānaṃ janeti, dukkhena omānaṃ janeti. Navavidhena māno— seyyassa seyyo’ham asmī ti māno, seyyassa sadiso’ham asmī ti māno, seyyassa hīno’ham asmī ti māno, sadisassa seyyo’ham asmī ti māno, sadisassa sadiso’ham asmī ti māno, sadisassa hīno’ham asmī ti māno, hīnassa seyyo’ham asmī ti māno, hīnassa sadiso’ham asmī ti māno, hīnassa hīno’ham asmī ti māno. Dasavidhena māno— idhekacco mānaṃ janeti jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vā vatthunā. Yo evarūpo māno maññanā maññitattaṃ unnati unnāmo dhajo sampaggāho ketukamyatā cittassa— ayaṃ vuccati māno. **Māyañca mānañca pahāya dhono** ti. Dhono māyañca mānañca pahāya pajahitvā vinodetvā byantiṃ karitvā anabhāvaṃ gametvā ti māyañca mānañca pahāya dhono.

**Sa kena gaccheyya anūpayo so** ti. **Upayā** ti dve upayā— taṇhūpayo ca diṭṭhūpayo ca …pe… ayaṃ taṇhūpayo …pe… ayaṃ diṭṭhūpayo. Tassa taṇhūpayo pahīno, diṭṭhūpayo paṭinissaṭṭho. Taṇhūpayassa pahīnattā, diṭṭhūpayassa paṭinissaṭṭhattā anūpayo puggalo kena rāgena gaccheyya, kena dosena gaccheyya, kena mohena gaccheyya, kena mānena gaccheyya, kāya diṭṭhiyā gaccheyya, kena uddhaccena gaccheyya, kāya vicikicchāya gaccheyya, kehi anusayehi gaccheyya— ratto ti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagato ti vā aniṭṭhaṅgato ti vā thāmagato ti vā. Te abhisaṅkhārā pahīnā. Abhisaṅkhārānaṃ pahīnattā gatiyo kena gaccheyya— nerayikoti vā tiracchānayonikoti vā pettivisayikoti vā manussoti vā devoti vā rūpī ti vā arūpī ti vā saññī ti vā asaññī ti vā nevasaññīnāsaññī ti vā. So hetu natthi paccayo natthi kāraṇaṃ natthi, yena gaccheyyā ti sa kena gaccheyya anūpayo so.

Tenāha Bhagavā—

> “Dhonassa hi natthi kuhiñci loke, pakappitā diṭṭhi bhavābhavesu;  
> Māyañca mānañca pahāya dhono, sa kena gaccheyya anūpayo so” ti

#### 22

> **Upayo hi dhammesu upeti vādaṃ, anūpayaṃ kena kathaṃ vadeyya;**  
> **Attā nirattā na hi tassa atthi, adhosi so diṭṭhimidh’eva sabbaṃ.**

**Upayo hi dhammesu upeti vādan** ti. **Upayā** ti dve upayā— taṇhūpayo ca diṭṭhūpayo ca …pe… ayaṃ taṇhūpayo …pe… ayaṃ diṭṭhūpayo. Tassa taṇhūpayo appahīno, diṭṭhūpayo appaṭinissaṭṭho. Taṇhūpayassa appahīnattā, diṭṭhūpayassa appaṭinissaṭṭhattā dhammesu vādaṃ upeti ratto ti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagato ti vā aniṭṭhaṅgato ti vā thāmagato ti vā. Te abhisaṅkhārā appahīnā. Abhisaṅkhārānaṃ appahīnattā gatiyā vādaṃ upeti. Nerayikoti vā tiracchānayonikoti vā pettivisayikoti vā manussoti vā devoti vā rūpī ti vā arūpī ti vā saññī ti vā asaññī ti vā nevasaññīnāsaññī ti vā vādaṃ upeti upagacchati gaṇhāti parāmasati abhinivisatī ti upayo hi dhammesu upeti vādaṃ.

**Anūpayaṃ kena kathaṃ vadeyyā** ti. **Upayā** ti dve upayā— taṇhūpayo ca diṭṭhūpayo ca …pe… ayaṃ taṇhūpayo …pe… ayaṃ diṭṭhūpayo. Tassa taṇhūpayo pahīno, diṭṭhūpayo paṭinissaṭṭho. Taṇhūpayassa pahīnattā, diṭṭhūpayassa paṭinissaṭṭhattā anūpayaṃ puggalaṃ kena rāgena vadeyya, kena dosena vadeyya, kena mohena vadeyya, kena mānena vadeyya, kāya diṭṭhiyā vadeyya, kena uddhaccena vadeyya, kāya vicikicchāya vadeyya, kehi anusayehi vadeyya— ratto ti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagato ti vā aniṭṭhaṅgato ti vā thāmagato ti vā. Te abhisaṅkhārā pahīnā. Abhisaṅkhārānaṃ pahīnattā gatiyo kena vadeyya— nerayikoti vā …pe… nevasaññīnāsaññī ti vā. So hetu natthi, paccayo natthi, kāraṇaṃ natthi, yena vadeyya katheyya bhaṇeyya dīpayeyya vohareyyā ti anūpayaṃ kena kathaṃ vadeyya.

**Attā nirattā na hi tassa atthī** ti. **Attā** ti attānudiṭṭhi natthi. **Nirattā** ti ucchedadiṭṭhi natthi. **Attā** ti gahitaṃ natthi. **Nirattā** ti muñcitabbaṃ natthi. Yassatthi gahitaṃ, tassatthi muñcitabbaṃ; yassatthi muñcitabbaṃ, tassatthi gahitaṃ. Gahaṇaṃ muñcanā samatikkanto arahā buddhiparihānivītivatto. So vuṭṭhavāso ciṇṇacaraṇo gataddho gatadiso jātimaraṇasaṃsāro, natthi tassa punabbhavo ti attā nirattā na hi tassa atthi.

**Adhosi so diṭṭhimidh’eva sabban** ti tassa dvāsaṭṭhi diṭṭhigatāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni. So sabbadiṭṭhigataṃ idh’eva adhosi dhuni sandhuni niddhuni pajahi vinodesi byantiṃ akāsi anabhāvaṃ gamesīti adhosi so diṭṭhimidh’eva sabbaṃ.

Tenāha Bhagavā—

> “Upayo hi dhammesu upeti vādaṃ, anūpayaṃ kena kathaṃ vadeyya;  
> Attā nirattā na hi tassa atthi, adhosi so diṭṭhimidh’eva sabban” ti

{{<eof>}}Duṭṭhaṭṭhakasuttaniddeso tatiyo.{{</eof>}}