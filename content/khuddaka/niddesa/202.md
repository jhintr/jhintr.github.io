---
title: "202"
subtitle: ""
date: 2023-03-26T16:48:43+08:00
lastmod: 2023-03-26T16:48:43+08:00
draft: true
brewing: true
weight: 202
---

{{<subtitle>}}{{<suttalink src="cnd2">}}Pucchā{{</suttalink>}}{{</subtitle>}}

### 1. Ajitamāṇavapucchā

> “Kenassu nivuto loko, <small>(iccāyasmā ajito)</small>  
> Kenassu nappakāsati;  
> Kissābhilepanaṃ brūsi, Kiṃsu tassa mahabbhayaṃ”.

> “Avijjāya nivuto loko, <small>(ajitāti Bhagavā)</small>  
> Vevicchā pamādā nappakāsati;  
> Jappābhilepanaṃ brūmi, Dukkhamassa mahabbhayaṃ”.

> “Savanti sabbadhi sotā, <small>(iccāyasmā ajito)</small>  
> Sotānaṃ kiṃ nivāraṇaṃ;  
> Sotānaṃ saṃvaraṃ brūhi, Kena sotā pidhiyyare”.

> “Yāni sotāni lokasmiṃ, <small>(ajitāti Bhagavā)</small>  
> Sati tesaṃ nivāraṇaṃ;  
> Sotānaṃ saṃvaraṃ brūmi, Paññāyete pidhiyyare”.

> “Paññā ceva sati cāpi, <small>(iccāyasmā ajito)</small>  
> Nāmarūpañca mārisa;  
> Etaṃ me puṭṭho pabrūhi, Katthetaṃ uparujjhati”.

> “Yametaṃ pañhaṃ apucchi, ajita taṃ vadāmi te;  
> Yattha nāmañca rūpañca, asesaṃ uparujjhati;  
> Viññāṇassa nirodhena, etthetaṃ uparujjhati”.

> “Ye ca saṅkhātadhammāse, ye ca sekhā puthū idha;  
> Tesaṃ me nipako iriyaṃ, puṭṭho pabrūhi mārisa”.

> “Kāmesu nābhigijjheyya, Manasānāvilo siyā;  
> Kusalo sabbadhammānaṃ, Sato bhikkhu paribbaje” ti

{{<eof>}}Ajitamāṇavapucchā paṭhamā.{{</eof>}}

### 2. Tissametteyyamāṇavapucchā

> “Kodha santusito loke, <small>(iccāyasmā tissametteyyo)</small>  
> Kassa no santi iñjitā;  
> Ko ubhantamabhiññāya, Majjhe mantā na lippati;  
> Kaṃ brūsi mahāpurisoti, Ko idha sibbinimaccagā”.

> “Kāmesu brahmacariyavā, <small>(metteyyāti Bhagavā)</small>  
> Vītataṇho sadā sato;  
> Saṅkhāya nibbuto bhikkhu, Tassa no santi iñjitā.

> So ubhantamabhiññāya, Majjhe mantā na lippati;  
> Taṃ brūmi mahāpurisoti, So idha sibbinimaccagā” ti

{{<eof>}}Tissametteyyamāṇavapucchā dutiyā.{{</eof>}}

### 3. Puṇṇakamāṇavapucchā

> “Anejaṃ mūladassāviṃ, <small>(iccāyasmā puṇṇako)</small>  
> Atthi pañhena āgamaṃ;  
> Kiṃ nissitā isayo manujā, Khattiyā brāhmaṇā devatānaṃ;  
> Yaññamakappayiṃsu puthūdha loke, Pucchāmi taṃ Bhagavā brūhi metaṃ”.

> “Ye kecime isayo manujā, <small>(puṇṇakāti Bhagavā)</small>  
> Khattiyā brāhmaṇā devatānaṃ;  
> Yaññamakappayiṃsu puthūdha loke, Āsīsamānā puṇṇaka itthattaṃ;  
> Jaraṃ sitā yaññamakappayiṃsu”.

> “Ye kecime isayo manujā, <small>(iccāyasmā puṇṇako)</small>  
> Khattiyā brāhmaṇā devatānaṃ;  
> Yaññamakappayiṃsu puthūdha loke, Kaccisu te Bhagavā yaññapathe appamattā;  
> Atāruṃ jātiñca jarañca mārisa, Pucchāmi taṃ Bhagavā brūhi metaṃ”.

> “Āsīsanti thomayanti abhijappanti juhanti, <small>(puṇṇakāti Bhagavā)</small>  
> Kāmābhijappanti paṭicca lābhaṃ;  
> Te yājayogā bhavarāgarattā, Nātariṃsu jātijaranti brūmi”.

> “Te ce nātariṃsu yājayogā, <small>(iccāyasmā puṇṇako)</small>  
> Yaññehi jātiñca jarañca mārisa;  
> Atha ko carahi devamanussaloke, Atāri jātiñca jarañca mārisa;  
> Pucchāmi taṃ Bhagavā brūhi metaṃ”.

> “Saṅkhāya lokasmi paroparāni, <small>(puṇṇakāti Bhagavā)</small>  
> Yassiñjitaṃ natthi kuhiñci loke;  
> Santo vidhūmo anīgho nirāso, Atāri so jātijaranti brūmī” ti

{{<eof>}}Puṇṇakamāṇavapucchā tatiyā.{{</eof>}}

### 4. Mettagūmāṇavapucchā

> “Pucchāmi taṃ Bhagavā brūhi metaṃ, <small>(iccāyasmā mettagū)</small>  
> Maññāmi taṃ vedaguṃ bhāvitattaṃ;  
> Kuto nu dukkhā samudāgatā ime, Ye keci lokasmimanekarūpā”.

> “Dukkhassa ve maṃ pabhavaṃ apucchasi, <small>(mettagūti Bhagavā)</small>  
> Taṃ te pavakkhāmi yathā pajānaṃ;  
> Upadhinidānā pabhavanti dukkhā, Ye keci lokasmimanekarūpā.

> Yo ve avidvā upadhiṃ karoti, Punappunaṃ dukkhamupeti mando;  
> Tasmā pajānaṃ upadhiṃ na kayirā, Dukkhassa jātippabhavānupassī”.

> “Yaṃ taṃ apucchimha akittayī no, Aññaṃ taṃ pucchāma tadiṅgha brūhi;  
> ‘Kathaṃ nu dhīrā vitaranti oghaṃ, Jātiṃ jaraṃ sokapariddavañca’;  
> Taṃ me muni sādhu viyākarohi, Tathā hi te vidito esa dhammo”.

> “Kittayissāmi te dhammaṃ, <small>(mettagūti Bhagavā)</small>  
> Diṭṭhe dhamme anītihaṃ;  
> Yaṃ viditvā sato caraṃ, Tare loke visattikaṃ”.

> “Tañcāhaṃ abhinandāmi, mahesi dhammamuttamaṃ;  
> Yaṃ viditvā sato caraṃ, tare loke visattikaṃ”.

> “Yaṃ kiñci sampajānāsi, <small>(mettagūti Bhagavā)</small>  
> Uddhaṃ adho tiriyañcāpi majjhe;  
> Etesu nandiñca nivesanañca, Panujja viññāṇaṃ bhave na tiṭṭhe.

> Evaṃvihārī sato appamatto, Bhikkhu caraṃ hitvā mamāyitāni;  
> Jātiṃ jaraṃ sokapariddavañca, Idh’eva vidvā pajaheyya dukkhaṃ”.

> “Etābhinandāmi vaco mahesino, Sukittitaṃ gotamanūpadhīkaṃ;  
> Addhā hi Bhagavā pahāsi dukkhaṃ, Tathā hi te vidito esa dhammo.

> Te cāpi nūnappajaheyyu dukkhaṃ, Ye tvaṃ muni aṭṭhitaṃ ovadeyya;  
> Taṃ taṃ namassāmi samecca nāga, Appeva maṃ Bhagavā aṭṭhitaṃ ovadeyya”.

> “Yaṃ brāhmaṇaṃ vedagumābhijaññā, Akiñcanaṃ kāmabhave asattaṃ;  
> Addhā hi so oghamimaṃ atāri, Tiṇṇo ca pāraṃ akhilo akaṅkho.

> Vidvā ca yo vedagū naro idha, Bhavābhave saṅgamimaṃ visajja;  
> So vītataṇho anīgho nirāso, Atāri so jātijaranti brūmī” ti

{{<eof>}}Mettagūmāṇavapucchā catutthī.{{</eof>}}

### 5. Dhotakamāṇavapucchā

> “Pucchāmi taṃ Bhagavā brūhi metaṃ, <small>(iccāyasmā dhotako)</small>  
> Vācābhikaṅkhāmi mahesi tuyhaṃ;  
> Tava sutvāna nigghosaṃ, Sikkhe nibbānamattano”.

> “Tenahātappaṃ karohi, <small>(dhotakāti Bhagavā)</small>  
> Idh’eva nipako sato;  
> Ito sutvāna nigghosaṃ, Sikkhe nibbānamattano”.

> “Passāmahaṃ devamanussaloke, Akiñcanaṃ brāhmaṇamiriyamānaṃ;  
> Taṃ taṃ namassāmi samantacakkhu, Pamuñca maṃ sakka kathaṅkathāhi”.

> “Nāhaṃ sahissāmi pamocanāya, Kathaṅkathiṃ dhotaka kañci loke;  
> Dhammañca seṭṭhaṃ abhijānamāno, Evaṃ tuvaṃ oghamimaṃ taresi”.

> “Anusāsa brahme karuṇāyamāno, Vivekadhammaṃ yamahaṃ vijaññaṃ;  
> Yathāhaṃ ākāsova abyāpajjamāno, Idh’eva santo asito careyyaṃ”.

> “Kittayissāmi te santiṃ, <small>(dhotakāti Bhagavā)</small>  
> Diṭṭhe dhamme anītihaṃ;  
> Yaṃ viditvā sato caraṃ, Tare loke visattikaṃ”.

> “Tañcāhaṃ abhinandāmi, mahesi santimuttamaṃ;  
> Yaṃ viditvā sato caraṃ, tare loke visattikaṃ”.

> “Yaṃ kiñci sampajānāsi, <small>(dhotakāti Bhagavā)</small>  
> Uddhaṃ adho tiriyañcāpi majjhe;  
> Etaṃ viditvā saṅgoti loke, Bhavābhavāya mākāsi taṇhan” ti

{{<eof>}}Dhotakamāṇavapucchā pañcamī.{{</eof>}}

### 6. Upasīvamāṇavapucchā

> “Eko ahaṃ sakka mahantamoghaṃ, <small>(iccāyasmā upasīvo)</small>  
> Anissito no visahāmi tārituṃ;  
> Ārammaṇaṃ brūhi samantacakkhu, Yaṃ nissito oghamimaṃ tareyyaṃ”.

> “Ākiñcaññaṃ pekkhamāno satimā, <small>(upasīvāti Bhagavā)</small>  
> Natthīti nissāya tarassu oghaṃ;  
> Kāme pahāya virato kathāhi, Taṇhakkhayaṃ nattamahābhipassa”.

> “Sabbesu kāmesu yo vītarāgo, <small>(iccāyasmā upasīvo)</small>  
> Ākiñcaññaṃ nissito hitvā maññaṃ;  
> Saññāvimokkhe paramedhimutto, Tiṭṭhe nu so tattha anānuyāyī”.

> “Sabbesu kāmesu yo vītarāgo, <small>(upasīvāti Bhagavā)</small>  
> Ākiñcaññaṃ nissito hitvā maññaṃ;  
> Saññāvimokkhe paramedhimutto, Tiṭṭheyya so tattha anānuyāyī”.

> “Tiṭṭhe ce so tattha anānuyāyī, Pūgampi vassānaṃ samantacakkhu;  
> Tattheva so sītisiyā vimutto, Cavetha viññāṇaṃ tathāvidhassa”.

> “Acci yathā vātavegena khittā, <small>(upasīvāti Bhagavā)</small>  
> Atthaṃ paleti na upeti saṅkhaṃ;  
> Evaṃ munī nāmakāyā vimutto, Atthaṃ paleti na upeti saṅkhaṃ”.

> “Atthaṅgato so uda vā so natthi, Udāhu ve sassatiyā arogo;  
> Taṃ me munī sādhu viyākarohi, Tathā hi te vidito esa dhammo”.

> “Atthaṅgatassa na pamāṇamatthi, <small>(upasīvāti Bhagavā)</small>  
> Yena naṃ vajjuṃ taṃ tassa natthi;  
> Sabbesu dhammesu samūhatesu, Samūhatā vādapathāpi sabbe” ti

{{<eof>}}Upasīvamāṇavapucchā chaṭṭhī.{{</eof>}}

### 7. Nandamāṇavapucchā

> “Santi loke munayo, <small>(iccāyasmā nando)</small>  
> Janā vadanti tayidaṃ kathaṃsu;  
> Ñāṇūpapannaṃ muni no vadanti, Udāhu ve jīvitenūpapannaṃ”.

> “Na diṭṭhiyā na sutiyā na ñāṇena, Munīdha nanda kusalā vadanti;  
> Visenikatvā anīghā nirāsā, Caranti ye te munayoti brūmi”.

> “Ye kecime samaṇabrāhmaṇāse, <small>(iccāyasmā nando)</small>  
> Diṭṭhassutenāpi vadanti suddhiṃ;  
> Sīlabbatenāpi vadanti suddhiṃ, Anekarūpena vadanti suddhiṃ;  
> Kaccissu te Bhagavā tattha yatā carantā, Atāru jātiñca jarañca mārisa;  
> Pucchāmi taṃ Bhagavā brūhi metaṃ”.

> “Ye kecime samaṇabrāhmaṇāse, <small>(nandāti Bhagavā)</small>  
> Diṭṭhassutenāpi vadanti suddhiṃ;  
> Sīlabbatenāpi vadanti suddhiṃ, Anekarūpena vadanti suddhiṃ;  
> Kiñcāpi te tattha yatā caranti, Nātariṃsu jātijaranti brūmi”.

> “Ye kecime samaṇabrāhmaṇāse, <small>(iccāyasmā nando)</small>  
> Diṭṭhassutenāpi vadanti suddhiṃ;  
> Sīlabbatenāpi vadanti suddhiṃ, Anekarūpena vadanti suddhiṃ;  
> Te ce muni brūsi anoghatiṇṇe, Atha ko carahi devamanussaloke;  
> Atāri jātiñca jarañca mārisa, Pucchāmi taṃ Bhagavā brūhi metaṃ”.

> “Nāhaṃ sabbe samaṇabrāhmaṇāse, <small>(nandāti Bhagavā)</small>  
> Jātijarāya nivutāti brūmi;  
> Ye sīdha diṭṭhaṃ va sutaṃ mutaṃ vā, Sīlabbataṃ vāpi pahāya sabbaṃ;  
> Anekarūpampi pahāya sabbaṃ, Taṇhaṃ pariññāya anāsavāse;  
> Te ve narā oghatiṇṇāti brūmi”.

> “Etābhinandāmi vaco mahesino, Sukittitaṃ gotamanūpadhīkaṃ;  
> Ye sīdha diṭṭhaṃ va sutaṃ mutaṃ vā, Sīlabbataṃ vāpi pahāya sabbaṃ;  
> Anekarūpampi pahāya sabbaṃ, Taṇhaṃ pariññāya anāsavāse;  
> Ahampi te oghatiṇṇāti brūmī” ti

{{<eof>}}Nandamāṇavapucchā sattamā.{{</eof>}}

### 8. Hemakamāṇavapucchā

> “Ye me pubbe viyākaṃsu, <small>(iccāyasmā hemako)</small>  
> Huraṃ gotamasāsanā;  
> Iccāsi iti bhavissati, Sabbaṃ taṃ itihītihaṃ;  
> Sabbaṃ taṃ takkavaḍḍhanaṃ, Nāhaṃ tattha abhiramiṃ.

> Tvañca me dhammamakkhāhi, taṇhānigghātanaṃ muni;  
> Yaṃ viditvā sato caraṃ, tare loke visattikaṃ”.

> “Idha diṭṭhasutamutaviññātesu, Piyarūpesu hemaka;  
> Chandarāgavinodanaṃ, Nibbānapadamaccutaṃ.

> Etadaññāya ye satā, Diṭṭhadhammābhinibbutā;  
> Upasantā ca te sadā, Tiṇṇā loke visattikan” ti

{{<eof>}}Hemakamāṇavapucchā aṭṭhamā.{{</eof>}}

### 9. Todeyyamāṇavapucchā

> “Yasmiṃ kāmā na vasanti, <small>(iccāyasmā todeyyo)</small>  
> Taṇhā yassa na vijjati;  
> Kathaṅkathā ca yo tiṇṇo, Vimokkho tassa kīdiso”.

> “Yasmiṃ kāmā na vasanti, <small>(todeyyāti Bhagavā)</small>  
> Taṇhā yassa na vijjati;  
> Kathaṅkathā ca yo tiṇṇo, Vimokkho tassa nāparo”.

> “Nirāsaso so uda āsasāno, Paññāṇavā so uda paññakappī;  
> Muniṃ ahaṃ sakka yathā vijaññaṃ, Taṃ me viyācikkha samantacakkhu”.

> “Nirāsaso so na ca āsasāno, Paññāṇavā so na ca paññakappī;  
> Evam pi todeyya muniṃ vijāna, Akiñcanaṃ kāmabhave asattan” ti

{{<eof>}}Todeyyamāṇavapucchā navamā.{{</eof>}}

### 10. Kappamāṇavapucchā

> “Majjhe sarasmiṃ tiṭṭhataṃ, <small>(iccāyasmā kappo)</small>  
> Oghe jāte mahabbhaye;  
> Jarāmaccuparetānaṃ, Dīpaṃ pabrūhi mārisa;  
> Tvañca me dīpamakkhāhi, Yathāyidaṃ nāparaṃ siyā”.

> “Majjhe sarasmiṃ tiṭṭhataṃ, <small>(kappāti Bhagavā)</small>  
> Oghe jāte mahabbhaye;  
> Jarāmaccuparetānaṃ, Dīpaṃ pabrūmi kappa te.

> Akiñcanaṃ anādānaṃ, etaṃ dīpaṃ anāparaṃ;  
> Nibbānaṃ iti naṃ brūmi, jarāmaccuparikkhayaṃ.

> Etadaññāya ye satā, Diṭṭhadhammābhinibbutā;  
> Na te māravasānugā, Na te mārassa paddhagū” ti

{{<eof>}}Kappamāṇavapucchā dasamā.{{</eof>}}

### 11. Jatukaṇṇimāṇavapucchā

> “Sutvānahaṃ vīramakāmakāmiṃ, <small>(iccāyasmā jatukaṇṇi)</small>  
> Oghātigaṃ puṭṭhumakāmamāgamaṃ;  
> Santipadaṃ brūhi sahajanetta, Yathātacchaṃ Bhagavā brūhi metaṃ.

> Bhagavā hi kāme abhibhuyya iriyati, Ādiccova pathaviṃ tejī tejasā;  
> Parittapaññassa me bhūripañña, Ācikkha dhammaṃ yamahaṃ vijaññaṃ;  
> Jātijarāya idha vippahānaṃ”.

> “Kāmesu vinaya gedhaṃ, <small>(jatukaṇṇīti Bhagavā)</small>  
> Nekkhammaṃ daṭṭhu khemato;  
> Uggahitaṃ nirattaṃ vā, Mā te vijjittha kiñcanaṃ.

> Yaṃ pubbe taṃ visosehi, pacchā te māhu kiñcanaṃ;  
> Majjhe ce no gahessasi, upasanto carissasi.

> Sabbaso nāmarūpasmiṃ, Vītagedhassa brāhmaṇa;  
> Āsavāssa na vijjanti, Yehi maccuvasaṃ vaje” ti

{{<eof>}}Jatukaṇṇimāṇavapucchā ekādasamā.{{</eof>}}

### 12. Bhadrāvudhamāṇavapucchā

> “Okañjahaṃ taṇhacchidaṃ anejaṃ, <small>(iccāyasmā bhadrāvudho)</small>  
> Nandiñjahaṃ oghatiṇṇaṃ vimuttaṃ;  
> Kappañjahaṃ abhiyāce sumedhaṃ, Sutvāna nāgassa apanamissanti ito.

> Nānājanā janapadehi saṅgatā, Tava vīra vākyaṃ abhikaṅkhamānā;  
> Tesaṃ tuvaṃ sādhu viyākarohi, Tathā hi te vidito esa dhammo”.

> “Ādānataṇhaṃ vinayetha sabbaṃ, <small>(bhadrāvudhāti Bhagavā)</small>  
> Uddhaṃ adho tiriyañcāpi majjhe;  
> Yaṃ yañhi lokasmimupādiyanti, Teneva māro anveti jantuṃ.

> Tasmā pajānaṃ na upādiyetha, Bhikkhu sato kiñcanaṃ sabbaloke;  
> Ādānasatte iti pekkhamāno, Pajaṃ imaṃ maccudheyye visattan” ti

{{<eof>}}Bhadrāvudhamāṇavapucchā dvādasamā.{{</eof>}}

### 13. Udayamāṇavapucchā

> “Jhāyiṃ virajamāsīnaṃ, <small>(iccāyasmā udayo)</small>  
> Katakiccaṃ anāsavaṃ;  
> Pāraguṃ sabbadhammānaṃ, Atthi pañhena āgamaṃ;  
> Aññāvimokkhaṃ pabrūhi, Avijjāya pabhedanaṃ”.

> “Pahānaṃ kāmacchandānaṃ, <small>(udayāti Bhagavā)</small>  
> Domanassāna cūbhayaṃ;  
> Thinassa ca panūdanaṃ, Kukkuccānaṃ nivāraṇaṃ.

> Upekkhāsatisaṃsuddhaṃ, dhammatakkapurejavaṃ;  
> Aññāvimokkhaṃ pabrūmi, avijjāya pabhedanaṃ”.

> “Kiṃsu saṃyojano loko, kiṃsu tassa vicāraṇaṃ;  
> Kissassa vippahānena, nibbānaṃ iti vuccati”.

> “Nandisaṃyojano loko, vitakkassa vicāraṇaṃ;  
> Taṇhāya vippahānena, nibbānaṃ iti vuccati”.

> “Kathaṃ satassa carato, viññāṇaṃ uparujjhati;  
> Bhagavantaṃ puṭṭhumāgamma, taṃ suṇoma vaco tava”.

> “Ajjhattañca bahiddhā ca, Vedanaṃ nābhinandato;  
> Evaṃ satassa carato, Viññāṇaṃ uparujjhatī” ti

{{<eof>}}Udayamāṇavapucchā terasamā.{{</eof>}}

### 14. Posālamāṇavapucchā

> “Yo atītaṃ ādisati, <small>(iccāyasmā posālo)</small>  
> Anejo chinnasaṃsayo;  
> Pāraguṃ sabbadhammānaṃ, Atthi pañhena āgamaṃ.

> Vibhūtarūpasaññissa, sabbakāyappahāyino;  
> Ajjhattañca bahiddhā ca, natthi kiñcīti passato;  
> Ñāṇaṃ sakkānupucchāmi, kathaṃ neyyo tathāvidho”.

> “Viññāṇaṭṭhitiyo sabbā, <small>(posālāti Bhagavā)</small>  
> Abhijānaṃ tathāgato;  
> Tiṭṭhantamenaṃ jānāti, Vimuttaṃ tapparāyaṇaṃ.

> Ākiñcaññasambhavaṃ ñatvā, Nandī saṃyojanaṃ iti;  
> Evametaṃ abhiññāya, Tato tattha vipassati;  
> Etaṃ ñāṇaṃ tathaṃ tassa, Brāhmaṇassa vusīmato” ti

{{<eof>}}Posālamāṇavapucchā cuddasamā.{{</eof>}}

### 15. Mogharājamāṇavapucchā

> “Dvāhaṃ sakkaṃ apucchissaṃ, <small>(iccāyasmā mogharājā)</small>  
> Na me byākāsi cakkhumā;  
> Yāvatatiyañca devīsi, Byākarotīti me sutaṃ.

> Ayaṃ loko paro loko, brahmaloko sadevako;  
> Diṭṭhiṃ te nābhijānāti, gotamassa yasassino.

> Evaṃ abhikkantadassāviṃ, atthi pañhena āgamaṃ;  
> Kathaṃ lokaṃ avekkhantaṃ, maccurājā na passati”.

> “Suññato lokaṃ avekkhassu, Mogharāja sadā sato;  
> Attānudiṭṭhiṃ ūhacca, Evaṃ maccutaro siyā;  
> Evaṃ lokaṃ avekkhantaṃ, Maccurājā na passatī” ti

{{<eof>}}Mogharājamāṇavapucchā pannarasamā.{{</eof>}}

### 16. Piṅgiyamāṇavapucchā

> “Jiṇṇohamasmi abalo vītavaṇṇo, <small>(iccāyasmā piṅgiyo)</small>  
> Nettā na suddhā savanaṃ na phāsu;  
> Māhaṃ nassaṃ momuho antarāva, Ācikkha dhammaṃ yamahaṃ vijaññaṃ;  
> Jātijarāya idha vippahānaṃ”.

> “Disvāna rūpesu vihaññamāne, <small>(piṅgiyāti Bhagavā)</small>  
> Ruppanti rūpesu janā pamattā;  
> Tasmā tuvaṃ piṅgiya appamatto, Jahassu rūpaṃ apunabbhavāya”.

> “Disā catasso vidisā catasso, Uddhaṃ adho dasa disā imāyo;  
> Na tuyhaṃ adiṭṭhaṃ asutaṃ amutaṃ, Atho aviññātaṃ kiñcanamatthi loke;  
> Ācikkha dhammaṃ yamahaṃ vijaññaṃ, Jātijarāya idha vippahānaṃ”.

> “Taṇhādhipanne manuje pekkhamāno, <small>(piṅgiyāti Bhagavā)</small>  
> Santāpajāte jarasā parete;  
> Tasmā tuvaṃ piṅgiya appamatto, Jahassu taṇhaṃ apunabbhavāyā” ti

{{<eof>}}Piṅgiyamāṇavapucchā soḷasamā.{{</eof>}}