---
title: "Samuṭṭhānasīsasaṅkhepo"
subtitle: ""
lang: "pi"
date: 2024-10-16T18:38:05+08:00
lastmod: 2024-10-16T18:38:05+08:00
draft: false
brewing: true
weight: 502
---

{{<subtitle>}}Samuṭṭhānasīsasaṅkhepo{{</subtitle>}}

#### Samuṭṭhānassuddānaṃ

##### 257

> Aniccā sabbe saṅkhārā, dukkhānattā ca saṅkhatā,  
> Nibbānañ c’eva paññatti, anattā iti nicchayā.

> Buddhacande anuppanne, buddhādicce anuggate,  
> Tesaṃ sabhāgadhammānaṃ, nāmamattaṃ na nāyati.

> Dukkaraṃ vividhaṃ katvā, pūrayitvāna pāramī,  
> Uppajjanti mahāvīrā, cakkhubhūtā sabrahmake.

> Te desayanti saddhammaṃ, dukkhahāniṃ sukhāvahaṃ,  
> Aṅgīraso sakyamuni, sabbabhūtānukampako.

> Sabbasattuttamo sīho, piṭake tīṇi desayi,  
> Suttantamabhidhammañca, vinayañca mahāguṇaṃ.

> Evaṃ nīyati saddhammo, vinayo yadi tiṭṭhati,  
> Ubhato ca vibhaṅgāni, khandhakā yā ca mātikā.

> Mālā suttaguṇeneva, parivārena ganthitā,  
> Tasseva parivārassa, samuṭṭhānaṃ niyato kataṃ.

> Sambhedaṃ nidānaṃ caññaṃ, sutte dissanti upari,  
> Tasmā sikkhe parivāraṃ, dhammakāmo supesaloti.

#### Terasasamuṭṭhānaṃ

> Vibhaṅge dvīsu paññattaṃ, uddisanti uposathe,  
> Pavakkhāmi samuṭṭhānaṃ, yathāñāyaṃ suṇātha me.

> Pārājikaṃ yaṃ paṭhamaṃ, dutiyañca tato paraṃ,  
> Sañcarittānubhāsanañca, atirekañca cīvaraṃ.

> Lomāni padasodhammo, bhūtaṃ saṃvidhānena ca,  
> Theyyadesanacorī ca, ananuññātāya terasa.

> Terasete samuṭṭhāna nayā, viññūhi cintitā.  
> Ekekasmiṃ samuṭṭhāne, sadisā idha dissare.

#### 1. Paṭhamapārājikasamuṭṭhānaṃ

##### 258

> Methunaṃ sukkasaṃsaggo, aniyatā paṭhamikā,  
> Pubbūpaparipācitā, raho bhikkhuniyā saha.

> Sabhojane raho dve ca, aṅguli udake hasaṃ,  
> Pahāre uggire ceva, tepaññāsā ca sekhiyā.

> Adhakkhagāmāvassutā, talamaṭṭhañca suddhikā,  
> Vassaṃvuṭṭhā ca ovādaṃ, nānubandhe pavattiniṃ.

> Chasattati ime sikkhā, kāyamānasikā katā,

> Sabbe ekasamuṭṭhānā, paṭhamaṃ pārājikaṃ yathā.

{{<eop>}}Paṭhamapārājikasamuṭṭhānaṃ niṭṭhitaṃ.{{</eop>}}

#### 2. Dutiyapārājikasamuṭṭhānaṃ

##### 259

> Adinnaṃ viggahuttari, duṭṭhullā attakāminaṃ,  
> Amūlā aññabhāgiyā, aniyatā dutiyikā.

> Acchinde pariṇāmane, musā omasapesuṇā,  
> Duṭṭhullā pathavīkhaṇe, bhūtaṃ aññāya ujjhāpe.

> Nikkaḍḍhanaṃ siñcanañca, āmisahetu bhuttāvī,  
> Ehi anādari bhiṃsā, apanidhe ca jīvitaṃ.

> Jānaṃ sappāṇakaṃ kammaṃ, ūnasaṃvāsanāsanā,  
> Sahadhammikavilekhā, moho amūlakena ca.

> Kukkuccaṃ dhammikaṃ cīvaraṃ, datvā pariṇāmeyya puggale,  
> Kiṃ te akālaṃ acchinde, duggahī nirayena ca.

> Gaṇaṃ vibhaṅgaṃ dubbalaṃ, kathināphāsupassayaṃ,  
> Akkosacaṇḍī maccharī, gabbhinī ca pāyantiyā.

> Dvevassaṃ sikkhā saṅghena, tayo ceva gihīgatā,  
> Kumāribhūtā tisso ca, ūnadvādasasammatā.

> Alaṃ tāva sokāvāsaṃ, chandā anuvassā ca dve,  
> Sikkhāpadā sattatime, samuṭṭhānā tikā katā.

> Kāyacittena na vācā, vācācittaṃ na kāyikaṃ,  
> Tīhi dvārehi jāyanti, pārājikaṃ dutiyaṃ yathā.

{{<eop>}}Dutiyapārājikasamuṭṭhānaṃ niṭṭhitaṃ.{{</eop>}}

#### 3. Sañcarittasamuṭṭhānaṃ

##### 260

> Sañcarī kuṭi vihāro, dhovanañca paṭiggaho,  
> Viññattuttari abhihaṭṭhuṃ, ubhinnaṃ dūtakena ca.

> Kosiyā suddhadvebhāgā, chabbassāni nisīdanaṃ,  
> Riñcanti rūpikā ceva, ubho nānappakārakā.

> Ūnabandhanavassikā, suttaṃ vikappanena ca,  
> Dvāradānasibbāni ca, pūvapaccayajoti ca.

> Ratanaṃ sūci mañco ca, tūlaṃ nisīdanakaṇḍu ca,  
> Vassikā ca sugatena, viññatti aññaṃ cetāpanā.

> Dve saṅghikā mahājanikā, dve puggalalahukā garu,  
> Dve vighāsā sāṭikā ca, samaṇacīvarena ca.

> Samapaññāsime dhammā, chahi ṭhānehi jāyare,  
> Kāyato na vācācittā, vācato na kāyamanā.

> Kāyavācā na ca cittā, kāyacittā na vācikā,  
> Vācācittā na kāyena, tīhi dvārehi jāyare.  
> Chasamuṭṭhānikā ete, sañcarittena sādisā.

{{<eop>}}Sañcarittasamuṭṭhānaṃ niṭṭhitaṃ.{{</eop>}}

#### 4. Samanubhāsanāsamuṭṭhānaṃ

##### 261

> Bhedānuvattadubbaca, dūsaduṭṭhulladiṭṭhi ca,  
> Chandaṃ ujjagghikā dve ca, dve ca saddā na byāhare.

> Chamā nīcāsane ṭhānaṃ, pacchato uppathena ca,  
> Vajjānuvattigahaṇā, osāre paccācikkhanā.

> Kismiṃ saṃsaṭṭhā dve vadhi, visibbe dukkhitāya ca,  
> Puna saṃsaṭṭhā na vūpasame, ārāmañca pavāraṇā.

> Anvaddhaṃ saha jīviniṃ, dve cīvaraṃ anubandhanā,  
> Sattatiṃsa ime dhammā, kāyavācāya cittato.  
> Sabbe ekasamuṭṭhānā, samanubhāsanā yathā.

{{<eop>}}Samanubhāsanāsamuṭṭhānaṃ niṭṭhitaṃ.{{</eop>}}

#### 5. Kathinasamuṭṭhānaṃ

##### 262

> Ubbhataṃ kathinaṃ tīṇi, paṭhamaṃ pattabhesajjaṃ,  
> Accekaṃ cāpi sāsaṅkaṃ, pakkamantena vā duve.

> Upassayaṃ paramparā, anatirittaṃ nimantanā,  
> Vikappaṃ rañño vikāle, vosāsāraññakena ca.

> Ussayāsannicayañca, pure pacchā vikāle ca,  
> Pañcāhikā saṅkamanī, dve pi āvasathena ca.

> Pasākhe āsane ceva, tiṃsa ekūnakā ime,  
> Kāyavācā na ca cittā, tīhi dvārehi jāyare.  
> Dvisamuṭṭhānikā sabbe, kathinena sahāsamā.

{{<eop>}}Kathinasamuṭṭhānaṃ niṭṭhitaṃ.{{</eop>}}

#### 6. Eḷakalomasamuṭṭhānaṃ

##### 263

> Eḷakalomā dve seyyā, āhacca piṇḍabhojanaṃ,  
> Gaṇavikālasannidhi, dantaponena celakā.

> Uyyuttaṃ senaṃ uyyodhi, surā orena nhāyanā,  
> Dubbaṇṇe dve desanikā, lasuṇupatiṭṭhe naccanā.

> Nhānamattharaṇaṃ seyyā, antoraṭṭhe tathā bahi,  
> Antovassaṃ cittāgāraṃ, āsandi suttakantanā.

> Veyyāvaccaṃ sahatthā ca, abhikkhukāvāsena ca,  
> Chattaṃ yānañca saṅghāṇiṃ, alaṅkāraṃ gandhavāsitaṃ.

> Bhikkhunī sikkhamānā ca, sāmaṇerī gihiniyā,  
> Asaṃkaccikā āpatti, cattārīsā catuttari.

> Kāyena na vācācittena, kāyacittena na vācato,  
> Dvisamuṭṭhānikā sabbe, samā eḷakalomikāti.

{{<eop>}}Eḷakalomasamuṭṭhānaṃ niṭṭhitaṃ.{{</eop>}}

#### 7. Padasodhammasamuṭṭhānaṃ

##### 264

> Padaññatra asammatā, tathā atthaṅgatena ca,  
> Tiracchānavijjā dve vuttā, anokāso ca pucchanā.

> Satta sikkhāpadā ete, vācā na kāyacittato,  
> Vācācittena jāyanti, na tu kāyena jāyare.
> Dvisamuṭṭhānikā sabbe, padasodhammasadisā.

{{<eop>}}Padasodhammasamuṭṭhānaṃ niṭṭhitaṃ.{{</eop>}}

#### 8. Addhānasamuṭṭhānaṃ

##### 265

> Addhānanāvaṃ paṇītaṃ, mātugāmena saṃhare,  
> Dhaññaṃ nimantitā ceva, aṭṭha ca pāṭidesanī.

> Sikkhā pannarasa ete, kāyā na vācā na manā,  
> Kāyavācāhi jāyanti, na te cittena jāyare.

> Kāyacittena jāyanti, na te jāyanti vācato,  
> Kāyavācāhi cittena, samuṭṭhānā catubbidhā.  
> Paññattā buddhañāṇena, addhānena sahā samā.

{{<eop>}}Addhānasamuṭṭhānaṃ niṭṭhitaṃ.{{</eop>}}

#### 9. Theyyasatthasamuṭṭhānaṃ

##### 266

> Theyyasatthaṃ upassuti, sūpaviññāpanena ca,  
> Rattichannañca okāsaṃ, ete byūhena sattamā.

> Kāyacittena jāyanti, na te jāyanti vācato,  
> Tīhi dvārehi jāyanti, dvisamuṭṭhānikā ime.  
> Theyyasatthasamuṭṭhānā, desitādiccabandhunā.

{{<eop>}}Theyyasatthasamuṭṭhānaṃ niṭṭhitaṃ.{{</eop>}}

#### 10. Dhammadesanāsamuṭṭhānaṃ

##### 267

> Chattapāṇissa saddhammaṃ, na desenti tathāgatā,  
> Evam eva daṇḍapāṇissa, satthaāvudhapāṇinaṃ.

> Pādukupāhanā yānaṃ, seyyapallatthikāya ca,  
> Veṭhitoguṇṭhito ceva, ekādasamanūnakā.

> Vācācittena jāyanti, na te jāyanti kāyato,  
> Sabbe ekasamuṭṭhānā, samakā dhammadesane.

{{<eop>}}Dhammadesanāsamuṭṭhānaṃ niṭṭhitaṃ.{{</eop>}}

#### 11. Bhūtārocanasamuṭṭhānaṃ

##### 268

> Bhūtaṃ kāyena jāyati, na vācā na ca cittato,  
> Vācato ca samuṭṭhāti, na kāyā na ca cittato.

> Kāyavācāya jāyati, na tu jāyati cittato,  
> Bhūtārocanakā nāma, tīhi ṭhānehi jāyati.

{{<eop>}}Bhūtārocanasamuṭṭhānaṃ niṭṭhitaṃ.{{</eop>}}

#### 12. Corivuṭṭhāpanasamuṭṭhānaṃ

##### 269

> Corī vācāya cittena, na taṃ jāyati kāyato,  
> Jāyati tīhi dvārehi, corivuṭṭhāpanaṃ idaṃ,  
> Akataṃ dvisamuṭṭhānaṃ, dhammarājena bhāsitaṃ.

{{<eop>}}Corivuṭṭhāpanasamuṭṭhānaṃ niṭṭhitaṃ.{{</eop>}}

#### 13. Ananuññātasamuṭṭhānaṃ

##### 270

> Ananuññātaṃ vācāya, na kāyā na ca cittato,  
> Jāyati kāyavācāya, na taṃ jāyati cittato.

> Jāyati vācācittena, na taṃ jāyati kāyato,  
> Jāyati tīhi dvārehi, akataṃ catuṭhānikaṃ.

{{<eop>}}Ananuññātasamuṭṭhānaṃ niṭṭhitaṃ.{{</eop>}}

> Samuṭṭhānañhi saṅkhepaṃ, dasa tīṇi sudesitaṃ,  
> Asammohakaraṃ ṭhānaṃ, nettidhammānulomikaṃ,  
> Dhārayanto imaṃ viññū, samuṭṭhāne na muyhatīti.

{{<eop>}}Samuṭṭhānasīsasaṅkhepo niṭṭhito.{{</eop>}}