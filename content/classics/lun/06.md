---
title: "雍也第六"
subtitle: ""
date: 2022-11-04T11:10:37+08:00
lastmod: 2023-05-04
draft: false
brewing: false
weight: 06
---



#### 1

子曰：「雍也可使南面。<small>包曰：可使南面者、言任諸侯治。</small>」

#### 2

仲弓問子桑伯子，<small>王曰：伯子、書傳無見焉。</small>子曰：「可也，簡。<small>孔曰：以其能簡，故曰可也。</small>」

仲弓曰：「居敬而行簡，以臨其民，不亦可乎？<small>孔曰：居身敬肅，臨下寬略，則可。</small>居簡而行簡，無乃大簡乎？<small>包曰：伯子之簡大簡。</small>」

子曰：「雍之言然。」

#### 3

哀公問：「弟子孰為好學？」

孔子對曰：「有顏回者好學，不遷怒，不貳過，不幸短命死矣！今也則亡，未聞好學者也。<small>凡人任情，喜怒違理，顏回任道，怒不過分，遷者、移也，怒當其理，不移易也，不貳過者、有不善未嘗復行。</small>」

#### 4

子華使於齊，冉子為其母請粟，子曰：「與之釜。<small>馬曰：子華、弟子公西華赤之字，六斗四升曰釜。</small>」

請益，曰：「與之庾。<small>包曰：十六斗曰庾。</small>」

冉子與之粟五秉，<small>馬曰：十六斛曰秉，五秉合為八十斛。</small>子曰：「赤之適齊也，乘肥馬，衣輕裘，吾聞之也，『君子周急不繼富』。<small>鄭曰：非冉有與之太多。</small>」

#### 5

原思為之宰，<small>包曰：弟子原憲，思、字也，孔子為魯司寇，以原憲為家邑宰。</small>與之粟九百，辭，<small>孔曰：九百、九百斗，辭、辭讓不受。</small>子曰：「毋！<small>孔曰：祿法所得，當受無讓。</small>以與爾鄰里鄉黨乎？<small>鄭曰：五家為鄰，五鄰為里，萬二千五百家為鄉，五百家為黨。</small>」

#### 6

子謂仲弓曰：「犁牛之子騂且角，雖欲勿用，山川其舍諸？<small>犁、雜文，騂、赤也，角者、角周正，中犧牲，雖欲以其所生犁而不用，山川寧肯舍之乎？言父雖不善，不害於子之美。</small>」

#### 7

子曰：「回也其心三月不違仁，其餘則日月至焉而已矣。<small>餘人暫有至仁時，唯回移時而不變。</small>」

#### 8

季康子問：「仲由可使從政也與？」

子曰：「由也果，<small>包曰：果謂果敢決斷。</small>於從政乎何有？」

曰：「賜也可使從政也與？」

曰：「賜也達，<small>孔曰：達謂通於物理。</small>於從政乎何有？」

曰：「求也可使從政也與？」

曰：「求也藝，<small>孔曰：藝謂多才藝。</small>於從政乎何有？」

#### 9

季氏使閔子騫為費宰，<small>孔曰：費、季氏邑，季氏不臣而其邑宰數畔，聞子騫賢，故欲用之。</small>閔子騫曰：「善為我辭焉！<small>孔曰：不欲為季氏宰，語使者「善為我辭焉」，說令不復召我。</small>如有復我者，<small>孔曰：復我者、重來召我。</small>則吾必在汶上矣。<small>孔曰：去之汶水上，欲北如齊。</small>」

#### 10

伯牛有疾，<small>馬曰：伯牛、弟子冉耕。</small>子問之，自牖執其手，<small>包曰：牛有惡疾，不欲見人，故孔子從牖執其手也。</small>曰：「亡之，<small>孔曰：亡、喪也，疾甚，故持其手，曰喪之。</small>命矣夫！斯人也而有斯疾也，斯人也而有斯疾也！<small>包曰：再言之者，痛惜之甚。</small>」

#### 11

子曰：「賢哉回也！一簞食，一瓢飲，<small>孔曰：簞、笥也。</small>在陋巷，人不堪其憂，回也不改其樂，賢哉回也！<small>孔曰：顏淵樂道，雖簞食在陋巷，不改其所樂。</small>」

#### 12

冉求曰：「非不說子之道，力不足也。」

子曰：「力不足者，中道而廢，今女畫。<small>孔曰：畫、止也，力不足者當中道而廢，今女自止耳，非力極。</small>」

#### 13

子謂子夏曰：「女為君子儒，無為小人儒。<small>孔曰：君子為儒將以明道，小人為儒則矜其名。</small>」

#### 14

子游為武城宰，<small>包曰：武城、魯下邑。</small>子曰：「女得人焉耳乎？<small>孔曰：焉、耳、乎皆辭。</small>」

曰：「有澹臺滅明者，行不由徑，非公事，未嘗至於偃之室也。<small>包曰：澹臺姓、滅明名、字子羽，言其公且方。</small>」

#### 15

子曰：「孟之反不伐，<small>孔曰：魯大夫孟之側與齊戰，軍大敗，不伐者、不自伐其功。</small>奔而殿，將入門，策其馬曰『非敢後也，馬不進也』。<small>馬曰：殿、在軍後，前曰啟，後曰殿，孟之反賢而有勇，軍大奔，獨在後為殿，人迎功之，不欲獨有其名，曰「我非敢在後拒敵，馬不能前進」。</small>」

#### 16

子曰：「不有祝鮀之佞，而有宋朝之美，難乎免於今之世矣。<small>孔曰：佞、口才也，祝鮀、衛大夫子魚也，時世貴之，宋朝、宋之美人而善淫，言當如祝鮀之佞而反如宋朝之美，難乎免於今之世害也。</small>」

#### 17

子曰：「誰能出不由戶？何莫由斯道也？<small>孔曰：言人立身成功當由道，譬猶出入要當從戶。</small>」

#### 18

子曰：「質勝文則野，<small>包曰：野、如野人，言鄙略也。</small>文勝質則史，<small>包曰：史者、文多而質少。</small>文質彬彬，然後君子。<small>包曰：彬彬、文質相半之貌。</small>」

#### 19

子曰：「人之生也直，<small>馬曰：言人之所生於世而自終者，以其正直也。</small>罔之生也幸而免。<small>包曰：誣罔正直之道而亦生者，是幸而免。</small>」

#### 20

子曰：「知之者不如好之者，好之者不如樂之者。<small>包曰：學問，知之者不如好之者，篤好之者不如樂之者深。</small>」

#### 21

子曰：「中人以上，可以語上也，中人以下，不可以語上也。<small>王曰：上謂上知之所知也，兩舉中人，以其可上可下。</small>」

#### 22

樊遲問知，子曰：「務民之義，<small>王曰：務所以化道民之義。</small>敬鬼神而遠之，可謂知矣。<small>包曰：敬鬼神而不黷。</small>」

問仁，曰：「仁者，先難而後獲，可謂仁矣。<small>孔曰：先勞苦而後得功，此所以為仁。</small>」

#### 23

子曰：「知者樂水，<small>包曰：知者樂運其才知以治世，如水流而不知已。</small>仁者樂山，<small>仁者樂如山之安固，自然不動而萬物生焉。</small>知者動，<small>包曰：日進故動。</small>仁者靜，<small>孔曰：無欲故靜。</small>知者樂，<small>鄭曰：智者自役，得其志故樂。</small>仁者壽。<small>包曰：性靜者多壽考。</small>」

#### 24

子曰：「齊一變至於魯，魯一變至於道。<small>包曰：言齊魯有太公周公之餘化，太公大賢，周公聖人，今其政教雖衰，若有明君興之，齊可使如魯，魯可使如大道行之時。</small>」

#### 25

子曰：「觚不觚，<small>馬曰：觚、禮器，一升曰爵，二升曰觚。</small>觚哉，觚哉？<small>觚哉觚哉、言非觚也，以喻為政不得其道則不成。</small>」

#### 26

宰我問曰：「仁者雖告之曰『井有仁者焉』，其從之與？<small>孔曰：宰我以仁者必濟人於患難，故問有仁人墮井，將自投下從而出之不乎？欲極觀仁者憂樂之所至。</small>」

子曰：「何為其然也？君子可逝也，不可陷也，<small>包曰：逝、往也，言君子可使往視之耳，不肯自投從之。</small>可欺也，不可罔也。<small>馬曰：可欺者、可使往也，不可罔者、不可得誣罔，令自投下。</small>」

#### 27

子曰：「博學於文，約之以禮，亦可以弗畔矣夫。<small>鄭曰：弗畔、不違道。</small>」

#### 28

子見南子，子路不說，夫子矢之曰：「予所否者，天厭之，天厭之！<small>孔曰：等以為南子者、衛靈公夫人，淫亂而靈公惑之，孔子見之者、欲因以說靈公，使行治道，矢、誓也，子路不說，故夫子誓之，行道既非婦人之事，而弟子不說，與之呪誓，義可疑焉。</small>」

#### 29

子曰：「中庸之為德也，其至矣乎！民鮮久矣。<small>庸、常也，中和可常行之德，世亂，先王之道廢，民鮮能行此道久矣，非適今。</small>」

#### 30

子貢曰：「如有博施於民而能濟衆何如，可謂仁乎？」

子曰：「何事於仁，必也聖乎，堯舜其猶病諸！<small>孔曰：君能廣施恩惠，濟民於患難，堯舜至聖，猶病其難。</small>夫仁者，己欲立而立人，己欲達而達人，能近取譬，可謂仁之方也已。<small>孔曰：更為子貢說仁者之行，方、道也，但能近取譬於己，皆恕己所欲而施之於人。</small>」