---
title: "子張第十九"
subtitle: ""
date: 2022-11-04T11:11:08+08:00
lastmod: 2023-05-12
draft: false
brewing: false
weight: 19
---



##### 1

子張曰：「士見危致命，<small>孔曰：致命、不愛其身。</small>見得思義，祭思敬，喪思哀，其可已矣。」

##### 2

子張曰：「執德不弘，信道不篤，焉能為有，焉能為亡？<small>孔曰：言無所輕重。</small>」

##### 3

子夏之門人問交於子張，<small>孔曰：問與人交接之道。</small>子張曰：「子夏云何？」

對曰：「子夏曰『可者與之，其不可者拒之』。」

子張曰：「異乎吾所聞！君子尊賢而容衆，嘉善而矜不能，我之大賢與，於人何所不容？我之不賢與，人將拒我，如之何其拒人也？<small>包曰：友交當如子夏，汎交當如子張。</small>」

##### 4

子夏曰：「雖小道，必有可觀者焉，<small>小道謂異端。</small>致遠恐泥，<small>包曰：泥難不通。</small>是以君子不為也。」

##### 5

子夏曰：「日知其所亡，<small>孔曰：日知其所未聞。</small>月無忘其所能，可謂好學也已矣。」

##### 6

子夏曰：「博學而篤志，<small>孔曰：廣學而厚識之。</small>切問而近思，<small>切問者、切問於己所學未悟之事，近思者、思己所未能及之事，汎問所未學、遠思所未達，則於所習者不精、所思者不解。</small>仁在其中矣。」

##### 7

子夏曰：「百工居肆以成其事，君子學以致其道。<small>包曰：言百工處其肆則事成，猶君子學以致其道。</small>」

##### 8

子夏曰：「小人之過也，必文。<small>孔曰：文飾其過，不言情實。</small>」

##### 9

子夏曰：「君子有三變，望之儼然，即之也溫，聽其言也厲。<small>鄭曰：厲、嚴正。</small>」

##### 10

子夏曰：「君子信而後勞其民，未信則以為厲己也，<small>王曰：厲猶病也。</small>信而後諫，未信則以為謗己也。」

##### 11

子夏曰：「大德不踰閑，<small>孔曰：閑猶法也。</small>小德出入可也。<small>孔曰：小德不能不踰法，故曰出入可。</small>」

##### 12

子游曰：「子夏之門人小子，當洒埽、應對、進退則可矣，抑末也，本之則無，如之何？<small>包曰：言子夏弟子但當對賓客、脩威儀禮節之事則可，然此但是人之末事耳，不可無其本，故云「本之則無，如之何」。</small>」

子夏聞之，曰：「噫！<small>孔曰：噫、心不平之聲。</small>言游過矣！君子之道，孰先傳焉，孰後倦焉？<small>包曰：言先傳業者必先厭倦，故我門人先教以小事，後將教以大道。</small>譬諸草木，區以別矣，<small>馬曰：言大道與小道殊異，譬如草木，異類區別，言學當以次。</small>君子之道，焉可誣也？<small>馬曰：君子之道，焉可使誣言我門人但能洒掃而已？</small>有始有卒者，其唯聖人乎？<small>孔曰：終始如一，唯聖人耳。</small>」

##### 13

子夏曰：「仕而優則學，<small>馬曰：[行有餘力，則以學文](../01/#6)。</small>學而優則仕。」

##### 14

子游曰：「喪致乎哀而止。<small>孔曰：毀不滅性。</small>」

##### 15

子游曰：「吾友張也為難能也，<small>包曰：言子張容儀之難及。</small>然而未仁。」

##### 16

曾子曰：「堂堂乎張也，難與並為仁矣。<small>鄭曰：言子張容儀盛，而於仁道薄也。</small>」

##### 17

曾子曰：「吾聞諸夫子，人未有自致者也，必也，親喪乎？<small>馬曰：言人雖未能自致盡於他事，至於親喪，必自致盡。</small>」

##### 18

曾子曰：「吾聞諸夫子，孟莊子之孝也，其他可能也，其不改父之臣與父之政，是難能也。<small>馬曰：孟莊子、魯大夫仲孫速也，謂在諒陰之中，父臣及父政雖有不善者，不忍改也。</small>」

##### 19

孟氏使陽膚為士師，<small>包曰：陽膚、曾子弟子，士師、典獄之官。</small>問於曾子，曾子曰：「上失其道，民散久矣，如得其情，則哀矜而勿喜。<small>馬曰：民之離散為輕漂犯法，乃上之所為，非民之過，當哀矜之，勿自喜能得其情。</small>」

##### 20

子貢曰：「紂之不善，不如是之甚也，是以君子惡居下流，天下之惡皆歸焉。<small>孔曰：紂為不善，以喪天下，後世憎甚之，皆以天下之惡歸之於紂。</small>」

##### 21

子貢曰：「君子之過也，如日月之食焉，過也，人皆見之，更也，人皆仰之。<small>孔曰：更、改也。</small>」

##### 22

衛公孫朝<small>馬曰：公孫朝、衛大夫。</small>問於子貢曰：「仲尼焉學？」

子貢曰：「文武之道未墜於地，在人，賢者識其大者，不賢者識其小者，莫不有文武之道焉，夫子焉不學？<small>孔曰：文武之道未墜落於地，賢與不賢，各有所識，夫子無所不從學。</small>而亦何常師之有？<small>孔曰：無所不從學，故無常師。</small>」

##### 23

叔孫武叔語大夫於朝，<small>馬曰：魯大夫叔孫州仇，武、謚。</small>曰：「子貢賢於仲尼。」

子服景伯以告子貢，子貢曰：「譬之宮牆，賜之牆也及肩，闚見室家之好，夫子之牆數仞，不得其門而入，不見宗廟之美、百官之富，得其門者或寡矣，<small>包曰：七尺曰仞。</small>夫子之云，不亦宜乎？<small>包曰：夫子謂武叔。</small>」

##### 24

叔孫武叔毀仲尼，子貢曰：「無以為也，仲尼不可毀也！他人之賢者，丘陵也，猶可踰也，仲尼，日月也，無得而踰焉，人雖欲自絕，其何傷於日月乎？多見其不知量也。<small>言人雖自絕弃於日月，其何能傷之乎？適足自見其不知量也。</small>」

##### 25

陳子禽謂子貢曰：「子為恭也，仲尼豈賢於子乎？」

子貢曰：「君子一言以為知，一言以為不知，言不可不慎也！夫子之不可及也，猶天之不可階而升也，夫子之得邦家者，<small>孔曰：謂為諸侯、若卿大夫。</small>所謂立之斯立，道之斯行，綏之斯來，動之斯和，其生也榮，其死也哀，如之何其可及也？<small>孔曰：綏、安也，言孔子為政，其立教則無不立，道之則莫不興行，安之則遠者來至，動之則莫不和睦，故能生則榮顯、死則哀痛。</small>」