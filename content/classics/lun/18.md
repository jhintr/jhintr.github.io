---
title: "微子第十八"
subtitle: ""
date: 2022-11-04T11:11:06+08:00
lastmod: 2023-05-12
draft: false
brewing: false
weight: 18
---



##### 1

微子去之，箕子為之奴，比干諫而死，<small>馬曰：微箕、二國名，子、爵也，微子、紂之庶兄，箕子比干、紂之諸父，微子見紂無道，早去之，箕子佯狂為奴，比干以諫見殺。</small>孔子曰：「殷有三仁焉。<small>仁者愛人，三人行異而同稱仁，以其俱在憂亂寧民。</small>」

##### 2

柳下惠為士師，<small>孔曰：士師、典獄之官。</small>三黜，人曰：「子未可以去乎？」

曰：「直道而事人，焉往而不三黜？<small>孔曰：苟直道以事人，所至之國俱當復三黜。</small>枉道而事人，何必去父母之邦？」

##### 3

齊景公待孔子曰：「若季氏則吾不能，以季孟之間待之。<small>孔曰：魯三卿，季氏為上卿，最貴，孟氏為下卿，不用事，言待之以二者之間。</small>」

曰：「吾老矣，不能用也。」孔子行。<small>以聖道難成，故云「吾老，不能用」。</small>

##### 4

齊人歸女樂，季桓子受之，三日不朝。孔子行。<small>孔曰：桓子、季孫斯也，使定公受齊之女樂，君臣相與觀之，廢朝禮三日。</small>

##### 5

楚狂接輿歌而過孔子，<small>孔曰：接輿、楚人，佯狂而來歌，欲以感切孔子。</small>曰：「鳳兮，鳳兮，何德之衰！<small>孔曰：比孔子於鳳鳥，鳳鳥待聖君乃見，非孔子周行求合，故曰衰。</small>往者不可諫，<small>孔曰：已往所行不可復諫止。</small>來者猶可追，<small>孔曰：自今已來可追自止，辟亂隱居。</small>已而，已而，今之從政者殆而！<small>孔曰：已而已而者、言世亂已甚，不可復治也，再言之者、傷之深也。</small>」

孔子下，欲與之言，趨而辟之，不得與之言。<small>包曰：下、下車。</small>

##### 6

長沮、桀溺耦而耕，孔子過之，使子路問津焉，<small>鄭曰：長沮桀溺、隱者也，耜廣五寸，二耜為耦，津、濟渡處。</small>長沮曰：「夫執輿者為誰？」

子路曰：「為孔丘。」

曰：「是魯孔丘與？」

曰：「是也。」

曰：「是知津矣。<small>馬曰：言數周流，自知津處。</small>」

問於桀溺，桀溺曰：「子為誰？」

曰：「為仲由。」

曰：「是魯孔丘之徒與？」

對曰：「然。」

曰：「滔滔者天下皆是也，而誰以易之？<small>孔曰：滔滔、周流之貌，言當今天下治亂同，空舍此適彼，故曰誰以易之。</small>且而與其從辟人之士也，豈若從辟世之士哉？<small>士有辟人之法、有辟世之法，長沮、桀溺謂孔子為士從辟人之法，己之為士則從辟世之法。</small>」耰而不輟。<small>鄭曰：耰、覆種也，輟、止也，覆種不止，不以津告。</small>

子路以告，夫子憮然，<small>為其不達己意而便非己也。</small>曰：「鳥獸不可與同羣，<small>孔曰：隱於山林是同羣。</small>吾非斯人之徒與而誰與？<small>孔曰：吾自當與此天下人同羣，安能去人從鳥獸居乎？</small>天下有道，丘不與易也。<small>言凡天下有道者，丘皆不與易也，己大而人小故也。</small>」

##### 7

子路從而後，遇丈人以杖荷蓧，<small>包曰：丈人、老人也，蓧、竹器。</small>子路問曰：「子見夫子乎？」

丈人曰：「四體不勤，五穀不分，孰為夫子？<small>包曰：丈人云、不勤勞四體，不分殖五穀，誰為夫子而索之邪？</small>」植其杖而芸，<small>孔曰：植、倚也，除草曰芸。</small>子路拱而立，<small>未知所以答。</small>止子路宿，殺雞為黍而食之，見其二子焉。

明日，子路行，以告，子曰：「隱者也。」使子路反見之，至則行矣。<small>孔曰：子路反至其家，丈人出行不在。</small>

子路曰：「不仕無義，<small>鄭曰：留言以語丈人之二子。</small>長幼之節，不可廢也，君臣之義，如之何其廢之？<small>孔曰：言女知父子相養不可廢，反可廢君臣之義邪？</small>欲絜其身，而亂大倫，<small>包曰：倫、道理也。</small>君子之仕也，行其義也，道之不行，已知之矣。<small>包曰：言君子之仕，所以行君臣之義，不必自己道得行，孔子道不見用，自已知之。</small>」

##### 8

逸民：伯夷、叔齊、虞仲、夷逸、朱張、柳下惠、少連。<small>逸民者、節行超逸也。包曰：此七人皆逸民之賢者。</small>

子曰：「不降其志，不辱其身，伯夷、叔齊與？<small>鄭曰：言其直己之心，不入庸君之朝。</small>」

謂柳下惠、少連「降志辱身矣，言中倫，行中慮，其斯而已矣。<small>孔曰：但能言應倫理，行應思慮，如此而已。</small>」

謂虞仲、夷逸「隱居放言，<small>包曰：放、置也，不復言世務。</small>身中清，廢中權，<small>馬曰：清、純潔也，遭世亂，自廢棄以免患，合於權也。</small>我則異於是，無可無不可。<small>馬曰：亦不必進，亦不必退，唯義所在。</small>」

##### 9

大師摯適齊，亞飯干適楚，<small>孔曰：亞、次也，次飯、樂師也，摯、干皆名。</small>三飯繚適蔡，四飯缺適秦，<small>包曰：三飯四飯、樂章名，各異師，繚、缺皆名也。</small>鼓方叔入於河，<small>包曰：鼓、擊鼓者，方叔、名，入謂居其河內。</small>播鼗武入於漢，<small>孔曰：播、搖也，武、名也。</small>少師陽、擊磬襄入於海。<small>孔曰：魯哀公時，禮壞樂崩，樂人皆去，陽、襄皆名。</small>

##### 10

周公謂魯公<small>孔曰：魯公、周公之子伯禽，封於魯。</small>曰：「君子不施其親，<small>孔曰：施、易也，不以他人之親易己之親。</small>不使大臣怨乎不以，<small>孔曰：以、用也，怨不見聽用。</small>故舊無大故則不棄也，無求備於一人。<small>孔曰：大故謂惡逆之事。</small>」

##### 11

周有八士：伯達、伯适、仲突、仲忽、叔夜、叔夏、季隨、季騧。<small>包曰：周時四乳生八子，皆為顯士，故記之爾。</small>