---
title: "八佾第三"
subtitle: ""
date: 2022-11-04T11:10:30+08:00
lastmod: 2023-05-03
draft: false
brewing: false
weight: 3
---

#### 1

孔子謂季氏八佾舞於庭：「是可忍也，孰不可忍也？」<small>馬曰：孰、誰也，佾、列也，天子八佾、諸侯六、卿大夫四、士二，八人為列，八八六十四人，魯以周公故，受王者禮樂，有八佾之舞，季桓子僭，於其家廟舞之，故孔子譏之。</small>

#### 2

三家者以雍徹，<small>馬曰：三家謂仲孫、叔孫、季孫，雍、周頌臣工篇名，天子祭於宗廟，歌之以徹祭，今三家亦作此樂。</small>子曰：「『[相維辟公，天子穆穆](/classics/shi/27/#7)』，奚取於三家之堂？」<small>包曰：辟公謂諸侯及二王之後，穆穆、天子之容貌，雍篇歌此者，有諸侯及二王之後來助祭故也，今三家但家臣而已，何取此義而作之於堂邪？</small>

#### 3

子曰：「人而不仁，如禮何？人而不仁，如樂何？」<small>包曰：言人而不仁，必不能行禮樂。</small>

#### 4

林放問禮之本，<small>鄭曰：林放、魯人。</small>子曰：「大哉問！禮，與其奢也，寧儉，喪，與其易也，寧戚。」<small>包曰：易、和易也，言禮之本意失於奢，不如儉，喪失於和易，不如哀戚。</small>

#### 5

子曰：「夷狄之有君，不如諸夏之亡也。」<small>包曰：諸夏、中國，亡、無也。</small>

#### 6

季氏旅於泰山，子謂冉有曰：「女弗能救與？」<small>馬曰：旅、祭名也，禮，諸侯祭山川在其封內者，今陪臣祭泰山，非禮也，冉有、弟子冉求，時仕季氏，救猶止也。</small>

對曰：「不能。」

子曰：「嗚呼！曾謂泰山不如林放乎？」<small>包曰：神不享非禮，林放尚知問禮，泰山之神反不如林放邪，欲誣而祭之。</small>

#### 7

子曰：「君子無所爭，必也，射乎？<small>孔曰：言於射而後有爭。</small>揖讓而升，下而飲，<small>王曰：射於堂，升及下皆揖讓而相飲。</small>其爭也君子。」<small>馬曰：多筭飲少筭，君子之所爭。</small>

#### 8

子夏問曰：「『巧笑倩兮，美目盼兮，素以為絢兮』，何謂也？」<small>馬曰：倩、笑貌，盼、動目貌，絢、文貌，此上二句在[衛風碩人之二章](/classics/shi/05/#3)，其下一句逸也。</small>

子曰：「繪事後素。」<small>鄭曰：繪、畫文也，凡繪畫，先布衆色，然後以素分布其間，以成其文，喻美女雖有倩盼美質，亦須禮以成之。</small>

曰：「禮後乎？」<small>孔曰：孔子言繪事後素，子夏聞而解，知以素喻禮，故曰禮後乎。</small>

子曰：「起予者商也！始可與言詩已矣。」<small>包曰：予、我也，孔子言子夏能發明我意，可與共言詩。</small>

#### 9

子曰：「夏禮，吾能言之，杞不足徵也，殷禮，吾能言之，宋不足徵也，<small>包曰：徵、成也，杞宋二國名，夏殷之後，夏殷之禮，吾能說之，杞宋之君不足以成也。</small>文獻不足故也，足則吾能徵之矣。」<small>鄭曰：獻猶賢也，我不以禮成之者，以此二國之君文章賢才不足故也。</small>

#### 10

子曰：「禘自既灌而往者，吾不欲觀之矣。」<small>孔曰：禘祫之禮，為序昭穆，故毀廟之主及羣廟之主皆合食於太祖，灌者、酌鬱鬯灌於太祖，以降神也，既灌之後，列尊卑、序昭穆，而魯逆祀，躋僖公，亂昭穆，故不欲觀之矣。</small>

#### 11

或問禘之說，子曰：「不知也。<small>孔曰：答以不知者，為魯諱。</small>知其說者之於天下也，其如示諸斯乎？」指其掌。<small>包曰：孔子謂或人言知禘禮之說者，於天下之事如指示掌中之物，言其易了。</small>

#### 12

祭如在，<small>孔曰：言事死如事生。</small>祭神如神在，<small>孔曰：謂祭百神。</small>子曰：「吾不與祭，如不祭。」<small>包曰：孔子或出或病而不自親祭，使攝者為之，不致肅敬於心，與不祭同。</small>

#### 13

王孫賈問曰：「『與其媚於奧，寧媚於竈』，何謂也？」<small>孔曰：王孫賈、衛大夫，奧、內也，以喻近臣，竈以喻執政，賈、執政者，欲使孔子求昵之，微以世俗之言感動之也。</small>

子曰：「不然！獲罪於天，無所禱也。」<small>孔曰：天以喻君，孔子拒之曰「如獲罪於天，無所禱於衆神」。</small>

#### 14

子曰：「周監於二代，郁郁乎文哉！吾從周。」<small>孔曰：監、視也，言周文章備於二代，當從之。</small>

#### 15

子入大廟，<small>包曰：大廟、周公廟，孔子仕魯，魯祭周公而助祭也。</small>每事問，或曰：「孰謂鄹人之子知禮乎？入大廟，每事問。」<small>孔曰：鄹、孔子父叔梁紇所治邑，時人多言孔子知禮，或人以為知禮者不當復問。</small>

子聞之，曰：「是禮也。」<small>孔曰：雖知之，當復問，慎之至也。</small>

#### 16

子曰：「射不主皮，<small>馬曰：射有五善焉，一曰和，志體和，二曰容，有容儀，三曰主皮，能中質，四曰和頌，合雅頌，五曰興武，與舞同，天子三侯，以熊虎豹皮為之，言射者不但以中皮為善，亦兼取和容也。</small>為力不同科，古之道也。」<small>馬曰：為力、力役之事，亦有上中下，設三科焉，故曰不同科。</small>

#### 17

子貢欲去告朔之餼羊，<small>鄭曰：牲生曰餼，禮，人君每月告朔於廟，有祭，謂之朝享，魯自文公始不視朔，子貢見其禮廢，故欲去其羊。</small>子曰：「賜也！爾愛其羊，我愛其禮。」<small>包曰：羊存，猶以識其禮，羊亡，禮遂廢。</small>

#### 18

子曰：「事君盡禮，人以為諂也。」<small>孔曰：時事君者多無禮，故以有禮者為諂。</small>

#### 19

定公問：「君使臣、臣事君，如之何？」<small>孔曰：定公、魯君謚，時臣失禮，定公患之，故問之。</small>

孔子對曰：「君使臣以禮，臣事君以忠。」

#### 20

子曰：「關雎樂而不淫，哀而不傷。」<small>孔曰：樂而不至淫，哀而不至傷，言其和也。</small>

#### 21

哀公問社於宰我，宰我對曰：「夏后氏以松，殷人以栢，周人以栗，曰使民戰栗。」<small>孔曰：凡建邦立社，各以其土所宜之木，宰我不本其意，妄為之說，因周用栗，便云使民戰栗。</small>

子聞之，曰：「成事不說，<small>包曰：事已成，不可復解說。</small>遂事不諫，<small>包曰：事已遂，不可復諫止。</small>既往不咎。」<small>包曰：事既往，不可復追咎。孔子非宰我，故歷言此三者，欲使慎其後。</small>

#### 22

子曰：「管仲之器小哉！」<small>言其器量小也。</small>

或曰：「管仲儉乎？」<small>包曰：或人見孔子小之，以為謂之大儉。</small>

曰：「管氏有三歸，官事不攝，焉得儉？」<small>包曰：三歸、娶三姓女，婦人謂嫁曰歸，攝猶兼也，禮，國君事大，官各有人，大夫兼并，今管仲家臣備職，非為儉。</small>

曰：「然則管仲知禮乎？」<small>包曰：或人以儉問，故答以安得儉，或人聞不儉，便謂為得禮。</small>

曰：「邦君樹塞門，管氏亦樹塞門，邦君為兩君之好，有反坫，管氏亦有反坫，<small>鄭曰：反坫、反爵之坫，在兩楹之間，人君別內外，於門樹屏以蔽之，若與鄰國為好會，其獻酢之禮更酌，酌畢則各反爵於坫上，今管仲皆僭為之，如是是不知禮。</small>管氏而知禮，孰不知禮？」

#### 23

子語魯大師樂曰：「樂其可知也已！始作，翕如也，<small>大師、樂官名，五音始奏，翕如盛。</small>從之，純如也，<small>從讀曰縱，言五音既發放縱，盡其音聲，純、和諧也。</small>皦如也，<small>言其音節明也。</small>繹如也，以成。」<small>縱之以純如、皦如、繹如，言樂始於翕如而成於三。</small>

#### 24

儀封人請見，<small>鄭曰：儀蓋衛邑，封人、官名。</small>曰：「君子之至於斯也，吾未嘗不得見也。」從者見之。<small>包曰：從者、弟子隨孔子行者，通使得見。</small>

出，曰：「二三子何患於喪乎？天下之無道也久矣！<small>孔曰：語諸弟子，言何患於夫子聖德之將喪亡邪，天下之無道已久矣，極衰必盛。</small>天將以夫子為木鐸。」<small>孔曰：木鐸、施政教時所振也，言天將命孔子制作法度，以號令於天下。</small>

#### 25

子謂韶「盡美矣，又盡善也」，<small>孔曰：韶、舜樂名，謂以聖德受禪，故盡善。</small>謂武「盡美矣，未盡善也」。<small>孔曰：武、武王樂也，以征伐取天下，故未盡善。</small>

#### 26

子曰：「居上不寬，為禮不敬，臨喪不哀，吾何以觀之哉？」