---
title: "泰伯第八"
subtitle: ""
date: 2022-11-04T11:10:42+08:00
lastmod: 2023-05-07
draft: false
brewing: false
weight: 8
---

#### 1

子曰：「泰伯其可謂至德也已矣！三以天下讓，民無得而稱焉。」<small>王曰：泰伯、周大王之長子，次弟仲雍，少弟季歷，季歷賢，又生聖子文王昌，昌必有天下，故泰伯以天下三讓於王季，其讓隱，故無得而稱言之者，所以為至德也。</small>

#### 2

子曰：「恭而無禮則勞，慎而無禮則葸，<small>葸、畏懼之貌，言慎而不以禮節之則常畏懼。</small>勇而無禮則亂，直而無禮則絞，<small>馬曰：絞、絞刺也。</small>君子篤於親則民興於仁，故舊不遺則民不偷。」<small>包曰：興、起也，君能厚於親屬，不遺忘其故舊行之美者，則民皆化之，起為仁厚之行、不偷薄。</small>

#### 3

曾子有疾，召門弟子曰：「啟予足，啟予手！<small>鄭曰：啟、開也，曾子以為受身體於父母，不敢毀傷，故使弟子開衾而視之也。</small>詩云『[戰戰兢兢，如臨深淵，如履薄冰](/classics/shi/19/#5)』，<small>孔曰：言此詩者、喻己常戒慎，恐有所毀傷。</small>而今而後，吾知免夫，小子！」<small>周曰：乃今日後，我自知免於患難矣，小子、弟子也，呼之者、欲使聽識其言。</small>

#### 4

曾子有疾，孟敬子問之，<small>馬曰：孟敬子、魯大夫仲孫捷。</small>曾子言曰：「鳥之將死，其鳴也哀，人之將死，其言也善！<small>包曰：欲戒敬子，言我將死，言善可用。</small>君子所貴乎道者三，動容貌，斯遠暴慢矣，正顏色，斯近信矣，出辭氣，斯遠鄙倍矣！<small>鄭曰：此道謂禮也，動容貌能濟濟蹌蹌，則人不敢暴慢之，正顏色能矜莊嚴栗，則人不敢欺詐之，出辭氣能順而說之，則無惡戾之言入於耳。</small>籩豆之事，則有司存。」<small>包曰：敬子忽大務小，故又戒之以此，籩豆、禮器。</small>

#### 5

曾子曰：「以能問於不能，以多問於寡，有若無，實若虛，犯而不校，<small>包曰：校、報也，言見侵犯不報。</small>昔者吾友嘗從事於斯矣。」<small>馬曰：友謂顏淵。</small>

#### 6

曾子曰：「可以託六尺之孤，<small>孔曰：六尺之孤、幼少之君。</small>可以寄百里之命，<small>孔曰：攝君之政令。</small>臨大節而不可奪也，<small>大節、安國家，定社稷，奪、不可傾奪。</small>君子人與？君子人也。」

#### 7

曾子曰：「士不可以不弘毅，任重而道遠，<small>包曰：弘、大也，毅、強而能斷也，士弘毅然後能負重任、致遠路。</small>仁以為己任，不亦重乎？死而後已，不亦遠乎？」<small>孔曰：以仁為己任，重莫重焉，死而後已，遠莫遠焉。</small>

#### 8

子曰：「興於詩，<small>包曰：興、起也，言脩身當先學詩。</small>立於禮，<small>包曰：禮者所以立身。</small>成於樂。」<small>包曰：樂所以成性。</small>

#### 9

子曰：「民可使由之，不可使知之。」<small>由、用也，可使用而不可使知者、百姓能日用而不能知。</small>

#### 10

子曰：「好勇疾貧，亂也，<small>孔曰：好勇之人而患疾己貧賤者必將為亂。</small>人而不仁，疾之已甚，亂也。」<small>孔曰：疾惡太甚，亦使其為亂。</small>

#### 11

子曰：「如有周公之才之美，使驕且吝，其餘不足觀也已矣。」<small>孔曰：周公者、周公旦。</small>

#### 12

子曰：「三年學，不至於穀，不易得也。」<small>孔曰：穀、善也，言人三歲學，不至於善不可得，言必無也，所以勸人學。</small>

#### 13

子曰：「篤信好學，守死善道，危邦不入，亂邦不居，天下有道則見，無道則隱，<small>包曰：言行當常然，危邦不入、始欲往，亂邦不居、今欲去，亂謂臣弒君、子弒父，危者、將亂之兆。</small>邦有道，貧且賤焉，恥也，邦無道，富且貴焉，恥也。」

#### 14

子曰：「不在其位，不謀其政。」<small>孔曰：欲各專一於其職。</small>

#### 15

子曰：「師摰之始，關雎之亂，洋洋乎盈耳哉！」<small>鄭曰：師摰、魯大師之名，始猶首也，周道衰微，鄭衛之音作，正樂廢而失節，魯大師摰識關雎之聲而首理其亂，有洋洋盈耳，聽而美之。</small>

#### 16

子曰：「狂而不直，<small>孔曰：狂者、進取，宜直。</small>侗而不愿，<small>孔曰：侗、未成器之人，宜謹愿。</small>悾悾而不信，<small>包曰：悾悾、愨也，宜可信。</small>吾不知之矣。」<small>孔曰：言皆與常度反，我不知之。</small>

#### 17

子曰：「學如不及，猶恐失之。」<small>學自外入，至熟乃可長久，如不及，猶恐失之。</small>

#### 18

子曰：「巍巍乎舜禹之有天下也，而不與焉。」<small>美舜禹也，言己不與求天下而得之，巍巍、高大之稱。</small>

#### 19

子曰：「大哉堯之為君也！巍巍乎，唯天為大，唯堯則之，<small>孔曰：則、法也，美堯能法天而行化。</small>蕩蕩乎，民無能名焉，<small>包曰：蕩蕩、廣遠之稱，言其布德廣遠，民無能識其名焉。</small>巍巍乎其有成功也，<small>功成化隆，高大巍巍。</small>煥乎其有文章。」<small>煥、明也，其立文垂制又著明。</small>

#### 20

舜有臣五人而天下治，<small>孔曰：禹、稷、契、皐陶、伯益。</small>武王曰「予有亂十人」，<small>馬曰：亂、治也，治官者十人，謂周公旦、召公奭、大公望、畢公、榮公、大顛、閎夭、散宜生、南宮适，其一人謂文母。</small>孔子曰：「才難，不其然乎？唐虞之際，於斯為盛，有婦人焉，九人而已，<small>孔曰：唐者、堯號，虞者、舜號，際者、堯舜交會之間，斯、此也，此、此於周也，言堯舜交會之間，比於此周，周最盛多賢才，然尚有一婦人，其餘九人而已，人才難得，豈不然乎？</small>三分天下有其二，以服事殷，周之德可謂至德也已矣。」<small>包曰：殷紂淫亂，文王為西伯而有聖德，天下歸周者三分有二，而猶以服事殷，故謂之至德。</small>

#### 21

子曰：「禹，吾無間然矣！<small>孔曰：孔子推禹功德之盛美，言己不能復間廁其間。</small>菲飲食而致孝乎鬼神，<small>馬曰：菲、薄也，致孝鬼神，祭祀豐絜。</small>惡衣服而致美乎黻冕，<small>孔曰：損其常服，以盛祭服。</small>卑宮室而盡力乎溝洫，<small>包曰：方里為井，井間有溝，溝廣深四尺，十里為成，成間有洫，洫廣深八尺。</small>禹，吾無間然矣！」