---
title: "子路第十三"
subtitle: ""
date: 2022-11-04T11:10:55+08:00
lastmod: 2023-05-09
draft: false
brewing: false
weight: 13
---

#### 1

子路問政，子曰：「先之，勞之。」<small>孔曰：先導之以德，使民信之，然後勞之，易曰「說以使民，民忘其勞」。</small>

請益，曰：「無倦。」<small>孔曰：子路嫌其少故請益，曰無倦者、行此上事，無倦則可。</small>

#### 2

仲弓為季氏宰，問政，子曰：「先有司，<small>王曰：言為政當先任有司而後責其事。</small>赦小過，舉賢才。」

曰：「焉知賢才而舉之？」

曰：「舉爾所知，爾所不知，人其舍諸？」<small>孔曰：女所不知者，人將自舉其所知，則賢才無遺。</small>

#### 3

子路曰：「衛君待子而為政，子將奚先？」<small>包曰：問往將何所先行。</small>

子曰：「必也正名乎！」<small>馬曰：正百事之名。</small>

子路曰：「有是哉，子之迂也！奚其正？」<small>包曰：迂猶遠也，言孔子之言遠於事。</small>

子曰：「野哉由也！<small>孔曰：野猶不達。</small>君子於其所不知，蓋闕如也，<small>包曰：君子於其所不知，當闕而勿據，今由不知正名之義而謂之迂遠。</small>名不正則言不順，言不順則事不成，事不成則禮樂不興，禮樂不興則刑罰不中，<small>孔曰：禮以安上，樂以移風，二者不行則有淫刑濫罰。</small>刑罰不中則民無所錯手足，故君子名之必可言也，言之必可行也，<small>王曰：所名之事必可得而明言，所言之事必可得而遵行。</small>君子於其言，無所苟而已矣。」

#### 4

樊遲請學稼，子曰：「吾不如老農。」

請學為圃，子曰：「吾不如老圃。」<small>馬曰：樹五穀曰稼，樹菜蔬曰圃。</small>

樊遲出，子曰：「小人哉，樊須也！上好禮則民莫敢不敬，上好義則民莫敢不服，上好信則民莫敢不用情，<small>孔曰：情、情實也，言民化於上，各以實應。</small>夫如是則四方之民襁負其子而至矣，焉用稼？」<small>包曰：禮義與信足以成德，何用學稼以教民乎？負子之器曰襁。</small>

#### 5

子曰：「誦詩三百，授之以政，不達，使於四方，不能專對，雖多，亦奚以為？」<small>專猶獨也。</small>

#### 6

子曰：「其身正，不令而行，其身不正，雖令不從。」<small>令、教令也。</small>

#### 7

子曰：「魯衛之政，兄弟也。」<small>包曰：魯、周公之封，衛、康叔之封，周公、康叔既為兄弟，康叔睦於周公，其國之政亦如兄弟。</small>

#### 8

子謂衛公子荊善居室，<small>王曰：荊與蘧瑗、史輶並為君子。</small>始有曰「苟合矣」，少有曰「苟完矣」，富有曰「苟美矣」。

#### 9

子適衛，冉有僕，<small>孔曰：孔子之衛，冉有御。</small>子曰：「庶矣哉！」<small>孔曰：庶、衆也，言衛人衆多。</small>

冉有曰：「既庶矣，又何加焉？」

曰：「富之。」

曰：「既富矣，又何加焉？」

曰：「教之。」<small>王曰：民富，然後教義也，衣食足，後知辱。</small>

#### 10

子曰：「苟有用我者，期月而已可也，三年有成。」<small>孔曰：言誠有用我於政事者，期月而可以行其政教，必三年，乃有成功。</small>

#### 11

子曰：「『善人為邦百年，亦可以勝殘去殺矣』，<small>王曰：勝殘、殘暴之人使不為惡也，去殺、不用刑殺也。</small>誠哉是言也！」<small>孔曰：古有此言，孔子信之。</small>

#### 12

子曰：「如有王者，必世而後仁。」<small>孔曰：三十年曰世，如有受命王者，必三十年仁政乃成。</small>

#### 13

子曰：「苟正其身矣，於從政乎何有？不能正其身，如正人何？」

#### 14

冉子退朝，<small>周曰：謂罷朝於魯君。</small>子曰：「何晏也？」

對曰：「有政。」<small>馬曰：政者、有所改更匡正。</small>

子曰：「其事也，<small>馬曰：事者、凡行常事。</small>如有政，雖不吾以，吾其與聞之。」<small>馬曰：如有政，非常之事，我為大夫，雖不見任用，必當與聞之。</small>

#### 15

定公問：「一言而可以興邦，有諸？」

孔子對曰：「言不可以若是，其幾也，<small>王曰：以其大要，一言不能正興國，幾、近也，有近一言可以興國。</small>人之言曰『為君難，為臣不易』，如知為君之難也，不幾乎一言而興邦乎？」<small>孔曰：事不可以一言而成，如知此，則可近也。</small>

曰：「一言而喪邦，有諸？」

孔子對曰：「言不可以若是，其幾也，人之言曰『予無樂乎為君，唯其言而莫予違也』，<small>孔曰：言無樂於為君，所樂者，唯樂其言而不見違。</small>如其善而莫之違也，不亦善乎？如不善而莫之違也，不幾乎一言而喪邦乎？」<small>孔曰：人君所言善，無違之者，則善也，所言不善，而無敢違之者，則近一言而喪國。</small>

#### 16

葉公問政，子曰：「近者說，遠者來。」

#### 17

子夏為莒父宰，問政，<small>鄭曰：舊說云莒父、魯下邑。</small>子曰：「無欲速，無見小利，欲速則不達，見小利則大事不成。」<small>孔曰：事不可以速成而欲其速，則不達矣，小利妨大，則大事不成。</small>

#### 18

葉公語孔子曰：「吾黨有直躬者，<small>孔曰：直躬、直身而行。</small>其父攘羊而子證之。」<small>周曰：有因而盜曰攘。</small>

孔子曰：「吾黨之直者異於是，父為子隱，子為父隱，直在其中矣。」

#### 19

樊遲問仁，子曰：「居處恭，執事敬，與人忠，雖之夷狄，不可棄也。」<small>包曰：雖之夷狄無禮義之處，猶不可棄去而不行。</small>

#### 20

子貢問曰：「何如斯可謂之士矣？」

子曰：「行己有恥，<small>孔曰：有恥者、有所不為。</small>使於四方，不辱君命，可謂士矣。」

曰：「敢問其次？」

曰：「宗族稱孝焉，鄉黨稱弟焉。」

曰：「敢問其次？」

曰：「言必信，行必果，硜硜然小人哉，抑亦可以為次矣。」<small>鄭曰：行必果、所欲行必果敢為之，硜硜者、小人之貌也，抑亦其次、言可以為次。</small>

曰：「今之從政者何如？」

子曰：「噫！斗筲之人，何足算也？」<small>鄭曰：噫、心不平之聲，筲、竹器，容斗二升，算、數也。</small>

#### 21

子曰：「不得中行而與之，必也狂狷乎？<small>包曰：中行、行能得其中者，言不得中行，則欲得狂狷者。</small>狂者進取，狷者有所不為也。」<small>包曰：狂者、進取於善道，狷者、守節無為，欲得此二人者，以時多進退，取其恆一。</small>

#### 22

子曰：「南人有言曰『人而無恆，不可以作巫醫』，<small>孔曰：南人、南國之人。鄭曰：言巫醫不能治無恆之人。</small>善夫！」<small>包曰：善南人之言也。</small>

「不恆其德，或承之羞」，<small>孔曰：此易恆卦之辭，言德無常則羞辱承之。</small>子曰：「不占而已矣。」<small>鄭曰：易所以占吉凶，無恆之人，易所不占。</small>

#### 23

子曰：「君子和而不同，小人同而不和。」<small>君子心和，然其所見各異，故曰不同，小人所嗜好者同，然各爭利，故曰不和。</small>

#### 24

子貢問曰：「鄉人皆好之，何如？」

子曰：「未可也。」

「鄉人皆惡之，何如？」

子曰：「未可也。不如鄉人之善者好之，其不善者惡之。」<small>孔曰：善人善已，惡人惡已，是善善明、惡惡著。</small>

#### 25

子曰：「君子易事而難說也，<small>孔曰：不責備於一人，故易事。</small>說之不以道，不說也，及其使人也，器之，<small>孔曰：度才而官之。</small>小人難事而易說也，說之雖不以道，說也，及其使人也，求備焉。」

#### 26

子曰：「君子泰而不驕，小人驕而不泰。」<small>君子自縱泰，似驕而不驕，小人拘忌而實自驕矜。</small>

#### 27

子曰：「剛、毅、木、訥近仁。」<small>王曰：剛無欲，毅果敢，木質樸，訥遲鈍，有斯四者，近於仁。</small>

#### 28

子路問曰：「何如斯可謂之士矣？」

子曰：「切切偲偲，怡怡如也，可謂士矣！朋友切切偲偲，兄弟怡怡如也。」<small>馬曰：切切偲偲、相切責之貌，怡怡、和順之貌。</small>

#### 29

子曰：「善人教民七年，亦可以即戎矣。」<small>包曰：即、就也，戎、兵也，言以攻戰。</small>

#### 30

子曰：「以不教民戰，是謂棄之。」<small>馬曰：言用不習之民使之攻戰，必破敗，是謂棄之。</small>