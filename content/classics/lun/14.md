---
title: "憲問第十四"
subtitle: ""
date: 2022-11-04T11:10:57+08:00
lastmod: 2023-05-11
draft: false
brewing: false
weight: 14
---

#### 1

憲問恥，子曰：「邦有道，穀，<small>孔曰：穀、祿也，邦有道，當食祿。</small>邦無道，穀，恥也！」<small>孔曰：君無道而在其朝、食其祿，是恥辱。</small>

「克、伐、怨、欲不行焉，可以為仁矣？」<small>馬曰：克、好勝人，伐、自伐其功，怨、忌小怨，欲、貪欲也。</small>

子曰：「可以為難矣，仁則吾不知也。」<small>包曰：四者行之難，未足以為仁。</small>

#### 2

子曰：「士而懷居，不足以為士矣。」<small>士當志道不求安，而懷其居，非士也。</small>

#### 3

子曰：「邦有道，危言危行，<small>包曰：危、厲也，邦有道，可以厲言行也。</small>邦無道，危行言孫。」<small>孫、順也，厲行、不隨俗，順言、以遠害。</small>

#### 4

子曰：「有德者必有言，<small>德不可以億中，故必有言。</small>有言者不必有德，仁者必有勇，勇者不必有仁。」

#### 5

南宮适<small>孔曰：适、南宮敬叔，魯大夫。</small>問於孔子曰：「羿善射，奡盪舟，<small>孔曰：羿、有窮國之君，篡夏后相之位，其臣寒浞殺之，因其室而生奡，奡多力，能陸地行舟，為夏后少康所殺。</small>俱不得其死然，<small>孔曰：此二子者皆不得以壽終。</small>禹稷躬稼而有天下。」夫子不答。<small>馬曰：禹盡力於溝洫，稷播百穀，故曰躬稼，禹及其身、稷及後世皆王，适意欲以禹稷比孔子，孔子謙故不答也。</small>

南宮适出，子曰：「君子哉若人！尚德哉若人！」<small>孔曰：賤不義而貴有德，故曰君子。</small>

#### 6

子曰：「君子而不仁者有矣夫，未有小人而仁者也。」<small>孔曰：雖曰君子，猶未能備。</small>

#### 7

子曰：「愛之，能勿勞乎？忠焉，能勿誨乎？」<small>孔曰：言人有所愛，必欲勞來之，有所忠，必欲教誨之。</small>

#### 8

子曰：「為命，裨諶草創之，<small>孔曰：裨諶、鄭大夫氏名也，謀於野則獲，於國則否，鄭國將有諸侯之辭，則使乘車以適野而謀作盟會之辭。</small>世叔討論之，行人子羽脩飾之，東里子產潤色之。」<small>馬曰：世叔、鄭大夫游吉也，討、治也，裨諶既造謀，世叔復治而論之，詳而審之，行人、掌使之官，子羽、公孫揮，子產居東里，因以為號，更此四賢而成，故鮮有敗事。</small>

#### 9

或問子產，子曰：「惠人也！」<small>孔曰：惠、愛也，子產、古之遺愛。</small>

問子西，曰：「彼哉，彼哉！」<small>馬曰：子西、鄭大夫，彼哉彼哉、言無足稱，或曰楚令尹子西。</small>

問管仲，曰：「人也！<small>猶詩言「所謂伊人」。</small>奪伯氏駢邑三百，飯疏食，沒齒無怨言。」<small>孔曰：伯氏、齊大夫，駢邑、地名，齒、年也，伯氏食邑三百家，管仲奪之，使至疏食而沒齒無怨言，以其當理也。</small>

#### 10

子曰：「貧而無怨難，富而無驕易。」<small>王曰：貧者善怨，富者善驕，二者之中，貧者人難使不怨也。</small>

#### 11

子曰：「孟公綽為趙魏老則優，不可以為滕薛大夫。」<small>孔曰：公綽、魯大夫，趙魏皆晉卿，家臣稱老，公綽性寡欲，趙魏貪賢，家老無職，故優，滕薛小國，大夫職煩，故不可為。</small>

#### 12

子路問成人，子曰：「若臧武仲之知，<small>馬曰：魯大夫臧孫紇。</small>公綽之不欲，<small>馬曰：孟公綽。</small>卞莊子之勇，<small>周曰：卞邑大夫。</small>冉求之藝，文之以禮樂，<small>孔曰：加之以禮樂文成。</small>亦可以為成人矣。」

曰：「今之成人者何必然？見利思義，<small>馬曰：義然後取，不苟得。</small>見危授命，久要不忘平生之言，亦可以為成人矣。」<small>孔曰：久要、舊約也，平生猶少時。</small>

#### 13

子問公叔文子於公明賈曰：「信乎，夫子不言、不笑、不取乎？」<small>孔曰：公叔文子、衛大夫公孫拔，文、謚。</small>

公明賈對曰：「以告者過也！夫子時然後言，人不厭其言，樂然後笑，人不厭其笑，義然後取，人不厭其取。」

子曰：「其然，豈其然乎？」<small>馬曰：美其得道，嫌不能悉然。</small>

#### 14

子曰：「臧武仲以防求為後於魯，雖曰不要君，吾不信也。」<small>孔曰：防、武仲故邑，為後、立後也，魯襄公二十三年，武仲為孟氏所譖，出奔邾，自邾如防，使為以大蔡納請曰「紇非能害也，知不足也，非敢私請，苟守先祀，無廢二勳，敢不辟邑」，乃立臧為，紇致防而奔齊，此所謂要君。</small>

#### 15

子曰：「晉文公譎而不正，<small>鄭曰：譎者、詐也，謂召天子而使諸侯朝之，仲尼曰「以臣召君，不可以訓」，故書曰天王狩於河陽，是譎而不正也。</small>齊桓公正而不譎。」<small>馬曰：伐楚以公義，責苞茅之貢不入，問昭王南征不還，是正而不譎也。</small>

#### 16

子路曰：「桓公殺公子糾，召忽死之，管仲不死，曰未仁乎？」<small>孔曰：齊襄公立無常，鮑叔牙曰「君使民慢，亂將作矣」，奉公子小白出奔莒，襄公從弟公孫無知殺襄公，管夷吾、召忽奉公子糾出奔魯，齊人殺無知，魯伐齊，納子糾，小白自莒先入，是為桓公，乃殺子糾，召忽死之。</small>

子曰：「桓公九合諸侯，不以兵車，管仲之力也，如其仁，如其仁！」<small>孔曰：誰如管仲之仁。</small>

#### 17

子貢曰：「管仲非仁者與？桓公殺公子糾，不能死，又相之。」

子曰：「管仲相桓公，霸諸侯，一匡天下，<small>馬曰：匡、正也，天子微弱，桓公帥諸侯以尊周室，一正天下。</small>民到于今受其賜，<small>受其賜者、為不被髮左衽之惠。</small>微管仲，吾其被髮左衽矣！<small>馬曰：微、無也，無管仲則君不君、臣不臣，皆為夷狄。</small>豈若匹夫匹婦之為諒也，自經於溝瀆而莫之知也？」<small>王曰：經、經死於溝瀆中也，管仲、召忽之於公子糾，君臣之義未正成，故死之未足深嘉，不死未足多非，死事既難，亦在於過厚，故仲尼但美管仲之功，亦不言召忽不當死。</small>

#### 18

公叔文子之臣大夫僎與文子同升諸公，<small>孔曰：大夫僎本文子家臣，薦之，使與己並為大夫，同升在公朝。</small>子聞之，曰：「可以為文矣。」<small>孔曰：言行如是，可謚為文。</small>

#### 19

子言衛靈公之無道，康子曰：「夫如是，奚而不喪？」

孔子曰：「仲叔圉治賓客，祝鮀治宗廟，王孫賈治軍旅，夫如是，奚其喪？」<small>孔曰：言雖無道，所任者各當其才，何為當亡？</small>

#### 20

子曰：「其言之不怍，則為之也難。」<small>馬曰：怍、慙也，內有其實則言之不慙，積其實者為之難。</small>

#### 21

陳成子弒簡公，孔子沐浴而朝，告於哀公曰：「陳恒弒其君，請討之。」<small>馬曰：成子、齊大夫陳恒也，將告君，故先齊，齊必沐浴。</small>

公曰：「告夫三子。」<small>孔曰：謂三卿也。</small>

孔子曰：「以吾從大夫之後，不敢不告也，君曰『告夫三子』者。」<small>馬曰：我禮當告君，不當告三子，君使我往，故復往。</small>

之三子告，不可，孔子曰：「以吾從大夫之後，不敢不告也。」<small>馬曰：孔子由君命，之三子告，不可，故復以此辭語之而止。</small>

#### 22

子路問事君，子曰：「勿欺也，而犯之。」<small>孔曰：事君之道，義不可欺，當能犯顏諫爭。</small>

#### 23

子曰：「君子上達，小人下達。」<small>本為上，末為下。</small>

#### 24

子曰：「古之學者為己，今之學者為人。」<small>孔曰：為己、履而行之，為人、徒能言之。</small>

#### 25

蘧伯玉使人於孔子，孔子與之坐而問焉，<small>孔曰：伯玉、衛大夫蘧瑗。</small>曰：「夫子何為？」

對曰：「夫子欲寡其過而未能也。」<small>言夫子欲寡其過而未能無過。</small>

使者出，子曰：「使乎，使乎！」<small>陳曰：再言使乎者、善之也，言使得其人。</small>

#### 26

子曰：「不在其位，不謀其政。」

曾子曰：「君子思不出其位。」<small>孔曰：不越其職。</small>

#### 27

子曰：「君子恥其言之過其行。」

#### 28

子曰：「君子道者三，我無能焉，仁者不憂、知者不惑、勇者不懼。」

子貢曰：「夫子自道也。」

#### 29

子貢方人，<small>孔曰：比方人也。</small>子曰：「賜也賢乎哉！夫我則不暇。」<small>孔曰：不暇比方人也。</small>

#### 30

子曰：「不患人之不己知，患其不能也。」<small>王曰：徒患己之無能。</small>

#### 31

子曰：「不逆詐，不億不信，抑亦先覺者，是賢乎？」<small>孔曰：先覺人情者，是寧能為賢乎？或時反怨人。</small>

#### 32

微生畝謂孔子曰：「丘何為是栖栖者與，無乃為佞乎？」<small>包曰：微生姓、畝名。</small>

孔子曰：「非敢為佞也，疾固也。」<small>包曰：疾世固陋，欲行道以化之。</small>

#### 33

子曰：「驥不稱其力，稱其德也。」<small>鄭曰：德者、調良之謂。</small>

#### 34

或曰：「以德報怨，何如？」

子曰：「何以報德？<small>德、恩惠之德。</small>以直報怨，以德報德。」

#### 35

子曰：「莫我知也夫！」

子貢曰：「何為其莫知子也？」<small>子貢怪夫子言何為莫知己，故問。</small>

子曰：「不怨天，不尤人，<small>馬曰：孔子不用於世，而不怨天，人不知己，亦不尤人。</small>下學而上達，<small>孔曰：下學人事，上知天命。</small>知我者其天乎？」<small>聖人與天地合其德，故曰唯天知己。</small>

#### 36

公伯寮愬子路於季孫，<small>馬曰：愬、譖也，伯寮、魯人，弟子也。</small>子服景伯以告，<small>孔曰：魯大夫子服何忌也，告、告孔子。</small>曰：「夫子固有惑志，<small>孔曰：季孫信讒，恚子路。</small>於公伯寮，吾力猶能肆諸市朝。」<small>鄭曰：吾勢力猶能辨子路之無罪於季孫，使之誅寮而肆之，有罪既刑、陳其尸曰肆。</small>

子曰：「道之將行也與，命也！道之將廢也與，命也！公伯寮其如命何？」

#### 37

子曰：「賢者辟世，<small>孔曰：世主莫得而臣。</small>其次辟地，<small>馬曰：去亂國，適治邦。</small>其次辟色，<small>孔曰：色斯舉矣。</small>其次辟言。」<small>孔曰：有惡言乃去。</small>

子曰：「作者七人矣。」<small>包曰：作、為也，為之者凡七人、謂長沮、桀溺、丈人、石門、荷蕢、儀封人、楚狂接輿。</small>

#### 38

子路宿於石門，晨門曰：「奚自？」<small>晨門者、閽人也。</small>

子路曰：「自孔氏。」

曰：「是知其不可而為之者與？」<small>包曰：言孔子知世不可為而強為之。</small>

#### 39

子擊磬於衛，有荷蕢而過孔氏之門者曰：「有心哉，擊磬乎？」<small>蕢、草器也，有心謂契契然。</small>

既而曰：「鄙哉，硜硜乎！莫己知也，斯己而已矣！<small>此硜硜者徒信己而已，言亦無益。</small>『[深則厲，淺則揭](/classics/shi/03/#9)』。」<small>包曰：以衣涉水為厲，揭、揭衣也，言隨世以行己，若過水必以濟，知其不可，則當不為。</small>

子曰：「果哉，末之難矣！」<small>未知己志而便譏己，所以為果，末、無也，無難者、以其不能解己之道。</small>

#### 40

子張曰：「書云『高宗諒陰，三年不言』，何謂也？」<small>孔曰：高宗、殷之中興王武丁也，諒、信也，陰猶默也。</small>

子曰：「何必高宗？古之人皆然，君薨，百官緫己，<small>馬曰：己、百官。</small>以聽於冢宰三年。」<small>孔曰：冢宰、天官卿，佐王治者，三年喪畢，然後王自聽政。</small>

#### 41

子曰：「上好禮，則民易使也。」<small>民莫敢不敬，故易使。</small>

#### 42

子路問君子，子曰：「脩己以敬。」<small>孔曰：敬其身。</small>

曰：「如斯而已乎？」

曰：「脩己以安人。」<small>孔曰：人謂朋友九族。</small>

曰：「如斯而已乎？」

曰：「脩己以安百姓。脩己以安百姓，堯舜其猶病諸？」<small>孔曰：病猶難也。</small>

#### 43

原壤夷俟，<small>馬曰：原壤、魯人，孔子故舊，夷、踞，俟、待也，踞待孔子。</small>子曰：「幼而不孫弟，長而無述焉，老而不死，是為賊。」<small>賊謂賊害。</small>以杖叩其脛。<small>孔曰：叩、擊也，脛、脚脛。</small>

#### 44

闕黨童子將命，<small>馬曰：闕黨之童子將命者、傳賓主之語出入。</small>或問之曰：「益者與？」

子曰：「吾見其居於位也，<small>童子隅坐無位，成人乃有位。</small>見其與先生並行也，非求益者也，欲速成者也。」<small>包曰：先生、成人也，並行、不差在後，違禮，欲速成人者，則非求益也。</small>