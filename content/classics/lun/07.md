---
title: "述而第七"
subtitle: ""
date: 2022-11-04T11:10:39+08:00
lastmod: 2023-05-06
draft: false
brewing: false
weight: 7
---

#### 1

子曰：「述而不作，信而好古，竊比於我老彭。」<small>包曰：老彭、殷賢大夫，好述古事，我若老彭，但述之耳。</small>

#### 2

子曰：「默而識之，學而不厭，誨人不倦，何有於我哉？」<small>鄭曰：無是行，於我、我獨有之。</small>

#### 3

子曰：「德之不脩，學之不講，聞義不能徙，不善不能改，是吾憂也。」<small>孔曰：夫子常以此四者為憂。</small>

#### 4

子之燕居，申申如也，夭夭如也。<small>馬曰：申申、夭夭，和舒之貌。</small>

#### 5

子曰：「甚矣，吾衰也！久矣，吾不復夢見周公。」<small>孔曰：孔子衰老，不復夢見周公，明盛時夢見周公，欲行其道也。</small>

#### 6

子曰：「志於道，<small>志、慕也，道不可體，故志之而已。</small>據於德，<small>據、杖也，德有成形，故可據。</small>依於仁，<small>依、倚也，仁者功施於人，故可倚。</small>遊於藝。」<small>藝、六藝也，不足據依，故曰遊。</small>

#### 7

子曰：「自行束脩以上，吾未嘗無誨焉。」<small>孔曰：言人能奉禮，自行束脩以上，則皆教誨之。</small>

#### 8

子曰：「不憤不啟，不悱不發，舉一隅而示之，不以三隅反，則不復也。」<small>鄭曰：孔子與人言，必待其人心憤憤、口悱悱乃後啟發為之說，如此則識思之深也，說則舉一隅以語之，其人不思其類，則不復重教之。</small>

#### 9

子食於有喪者之側，未嘗飽也。<small>喪者哀慼，飽食於其側，是無惻隱之心。</small>

#### 10

子於是日哭，則不歌。<small>一日之中或哭或歌，是褻於禮容。</small>

#### 11

子謂顏淵曰：「用之則行，舍之則藏，唯我與爾有是夫！」<small>孔曰：言可行則行，可止則止，唯我與顏淵同。</small>

子路曰：「子行三軍則誰與？」<small>孔曰：大國三軍，子路見孔子獨美顏淵，以為己勇，至於夫子為三軍將，亦當唯與己俱，故發此問。</small>

子曰：「暴虎馮河、死而無悔者，吾不與也，<small>孔曰：暴虎徒搏，馮河徒涉。</small>必也，臨事而懼、好謀而成者也。」

#### 12

子曰：「富而可求也，雖執鞭之士吾亦為之，<small>鄭曰：富貴不可求而得之，當修德以得之，若於道可求者，雖執鞭之賤職我亦為之。</small>如不可求，從吾所好。」<small>孔曰：所好者、古人之道。</small>

#### 13

子之所慎：齋、戰、疾。<small>孔曰：此三者人所不能慎，而夫子獨能慎之。</small>

#### 14

子在齊聞韶，三月不知肉味，<small>周曰：孔子在齊聞習韶樂之盛美，故忽忘於肉味。</small>曰：「不圖為樂之至於斯也。」<small>王曰：為、作也，不圖作韶樂至於此，此、齊也。</small>

#### 15

冉有曰：「夫子為衛君乎？」<small>鄭曰：為猶助也，衛君者、謂輒也，衛靈公逐大子蒯瞶，公薨而立孫輒，後晉趙鞅納蒯瞶於戚，衛石曼姑帥師圍之，故問其意助輒不乎？</small>

子貢曰：「諾！吾將問之。」

入，曰：「伯夷、叔齊何人也？」

曰：「古之賢人也。」

曰：「怨乎？」

曰：「求仁而得仁，又何怨乎？」<small>孔曰：夷齊讓國遠去，終於餓死，故問怨邪？以讓為仁，豈有怨乎？</small>

出，曰：「夫子不為也。」<small>鄭曰：父子爭國，惡行，孔子以伯夷叔齊為賢且仁，故知不助衛君明矣。</small>

#### 16

子曰：「飯疏食飲水，曲肱而枕之，樂亦在其中矣！<small>孔曰：疏食、菜食，肱、臂也，孔子以此為樂。</small>不義而富且貴，於我如浮雲。」<small>鄭曰：富貴而不以義者，於我如浮雲，非己之有。</small>

#### 17

子曰：「加我數年，五十以學易<q>釋文曰魯讀易為亦，今從古</q>，可以無大過矣。」<small>易窮理盡性以至於命，年五十而知天命，以知命之年讀至命之書，故可以無大過。</small>

#### 18

子所雅言：<small>孔曰：雅言、正言也。</small>詩、書、執禮，皆雅言也。<small>鄭曰：讀先王典法，必正言其音，然後義全，故不可有所諱，禮不誦，故言執。</small>

#### 19

葉公問孔子於子路，子路不對，<small>孔曰：葉公、名諸梁，楚大夫，食菜於葉，僭稱公，不對者、未知所以答。</small>子曰：「女奚不曰，『其為人也，發憤忘食，樂以忘憂，不知老之將至』云爾。」

#### 20

子曰：「我非生而知之者，好古，敏以求之者也。」<small>鄭曰：言此者、勸人學。</small>

#### 21

子不語怪、力、亂、神。<small>王曰：怪、怪異也，力謂若奡盪舟、烏獲舉千鈞之屬，亂謂臣弒君、子弒父，神謂鬼神之事，或無益於教化，或所不忍言。</small>

#### 22

子曰：「我三人行，必得我師焉，擇其善者而從之，其不善者而改之。」<small>言我三人行，本無賢愚，擇善從之，不善改之，故無常師。</small>

#### 23

子曰：「天生德於予，桓魋其如予何？」<small>包曰：桓魋、宋司馬，天生德於予者、謂授我以聖性，德合天地，吉無不利，故曰其如予何。</small>

#### 24

子曰：「二三子以我為隱乎？吾無隱乎爾！<small>包曰：二三子謂諸弟子，聖人知廣道深，弟子學之不能及，以為有所隱匿，故解之。</small>吾無行而不與二三子者，是丘也。」<small>包曰：我所為無不與爾共之者，是丘之心。</small>

#### 25

子以四教：文、行、忠、信。<small>四者有形質，可舉以教。</small>

#### 26

子曰：「聖人，吾不得而見之矣，得見君子者，斯可矣！」<small>疾世無明君。</small>

子曰：「善人，吾不得而見之矣，得見有恒者，斯可矣！亡而為有，虛而為盈，約而為泰，難乎有恒矣。」<small>孔曰：難可名之為有常。</small>

#### 27

子釣而不綱，弋不射宿。<small>孔曰：釣者、一竿釣，綱者、為大網以橫絕流，以繳繫釣，羅屬著綱，弋、繳射也，宿、宿鳥。</small>

#### 28

子曰：「蓋有不知而作之者，我無是也。<small>包曰：時人有穿鑿妄作篇籍者，故云然。</small>多聞，擇其善者而從之，多見而識之，知之次也。」<small>孔曰：如此者次於天生知之。</small>

#### 29

互鄉難與言，童子見，門人惑，<small>鄭曰：互鄉、鄉名也，其鄉人言語自專，不達時宜，而有童子來見孔子，門人怪孔子見之。</small>子曰：「與其進也，不與其退也，唯何甚？<small>孔曰：教誨之道，與其進，不與其退，怪我見此童子，惡惡一何甚。</small>人絜己以進，與其絜也，不保其往也。」<small>鄭曰：往猶去也，人虛己自絜而來，當與之進，亦何能保其去後之行。</small>

#### 30

子曰：「仁遠乎哉？我欲仁，斯仁至矣。」<small>包曰：仁道不遠，行之即是。</small>

#### 31

陳司敗問：「昭公知禮乎？」<small>孔曰：司敗、官名，陳大夫，昭公、魯昭公。</small>

孔子曰：「知禮。」

孔子退。揖巫馬期而進之，曰：「吾聞君子不黨，君子亦黨乎？君取於吳，為同姓，謂之吳孟子，君而知禮，孰不知禮？」<small>孔曰：巫馬期、弟子，名施，相助匿非曰黨，魯吳俱姬姓，禮，同姓不昬，而君取之，當稱吳姬，諱曰孟子。</small>

巫馬期以告，子曰：「丘也幸！苟有過，人必知之。」<small>孔曰：以司敗之言告也，諱國惡、禮也，聖人道弘，故受以為過。</small>

#### 32

子與人歌而善，必使反之，而後和之。<small>樂其善，故使重歌而自和之。</small>

#### 33

子曰：「文莫，吾猶人也，<small>莫、無也，文無者、猶俗言文不也，文不吾猶人者、言凡文皆不勝於人。</small>躬行君子，則吾未之有得。」<small>孔曰：身為君子，己未能也。</small>

#### 34

子曰：「若聖與仁，則吾豈敢？<small>孔曰：孔子謙，不敢自名仁聖。</small>抑為之不厭，誨人不倦，則可謂云爾已矣。」

公西華曰：「正唯弟子不能學也。」<small>馬曰：正如所言，弟子猶不能學，況仁聖乎？</small>

#### 35

子疾，子路請禱，<small>包曰：禱、禱請於鬼神。</small>子曰：「有諸？」<small>周曰：言有此禱請於鬼神之事。</small>

子路對曰：「有之，誄曰『禱爾于上下神祇』。」<small>孔曰：子路失旨，誄、禱篇名。</small>

子曰：「丘之禱久矣！」<small>孔曰：孔子素行合於神明，故曰丘之禱久矣。</small>

#### 36

子曰：「奢則不孫，儉則固，與其不孫也，寧固。」<small>孔曰：俱失之，奢不如儉，奢則僭上，儉不及禮，固、陋也。</small>

#### 37

子曰：「君子坦蕩蕩，小人長戚戚。」<small>鄭曰：坦蕩蕩、寬廣貌，長戚戚、多憂懼。</small>

#### 38

君子溫而厲，威而不猛，恭而安。