---
title: "堯曰第二十"
subtitle: ""
date: 2022-11-04T11:11:11+08:00
lastmod: 2023-05-12
draft: false
brewing: false
weight: 20
---



#### 1

堯曰：「咨，爾舜！天之厤數在爾躬，<small>厤數謂列次也。</small>允執其中，四海困窮，天祿永終。<small>包曰：允、信也，困、極也，永、長也，言為政信執其中，則能窮極四海，天祿所以長終。</small>」

舜亦以命禹。<small>孔曰：舜亦以堯命己之辭命禹。</small>

曰：「予小子履敢用玄牡，敢昭告于皇皇后帝，<small>孔曰：履、殷湯名，此伐桀告天之文，殷家尚白，未變夏禮，故用玄牡，皇大、后君也，大大君帝、謂天帝也，墨子引湯誓，其辭若此。</small>有罪不敢赦，<small>包曰：順天奉法，有罪者不敢擅赦。</small>帝臣不蔽，簡在帝心，<small>言桀居帝臣之位，罪過不可隱蔽，以其簡在天心故。</small>朕躬有罪，無以萬方，萬方有罪，罪在朕躬。<small>孔曰：無以萬方、萬方不與也，萬方有罪，我身之過。</small>」

周有大賚，善人是富，<small>周、周家，賚、賜也，言周家受天大賜，富於善人，有亂十人是也。</small>「雖有周親，不如仁人，<small>孔曰：親而不賢不忠則誅之，管蔡是也，仁人謂箕子微子，來則用之。</small>百姓有過，在予一人」。

謹權量，審法度，脩廢官，四方之政行焉，<small>包曰：權、秤也，量、斗斛。</small>興滅國，繼絕世，舉逸民，天下之民歸心焉。所重：民、食、喪、祭。<small>孔曰：重民、國之本也，重食、民之命也，重喪、所以盡哀，重祭、所以致敬。</small>寬則得衆，信則民任焉，敏則有功，公則說。<small>孔曰：言政教公平則民說矣，凡此二帝三王所以治也，故傳以示後世。</small>

#### 2

子張問於孔子曰：「何如斯可以從政矣？」

子曰：「尊五美，屏四惡，斯可以從政矣。<small>孔曰：屏、除也。</small>」

子張曰：「何謂五美？」

子曰：「君子惠而不費，勞而不怨，欲而不貪，泰而不驕，威而不猛。」

子張曰：「何謂惠而不費？」

子曰：「因民之所利而利之，斯不亦惠而不費乎？<small>王曰：利民在政，無費於財。</small>擇可勞而勞之，又誰怨？欲仁而得仁，又焉貪？君子無衆寡、無小大，無敢慢，<small>孔曰：言君子不以寡小而慢也。</small>斯不亦泰而不驕乎？君子正其衣冠，尊其瞻視，儼然人望而畏之，斯不亦威而不猛乎？」

子張曰：「何謂四惡？」

子曰：「不教而殺謂之虐，不戒視成謂之暴，<small>馬曰：不宿戒而責目前成為視成。</small>慢令致期謂之賊，<small>孔曰：與民無信而虛刻期。</small>猶之與人也，出納之吝，謂之有司。<small>孔曰：謂財物俱當與人，而吝嗇於出納，惜難之，此有司之任耳，非人君之道。</small>」

#### 3

孔子曰：「不知命，無以為君子也，<small>孔曰：命謂窮達之分。</small>不知禮，無以立也，不知言，無以知人也。<small>馬曰：聽言則別其是非也。</small>」