---
title: "學而第一"
subtitle: ""
date: 2022-11-04T10:31:10+08:00
lastmod: 2023-05-02
draft: false
brewing: false
weight: 01
---


敘曰。漢中壘校尉劉向言，**魯論語**二十篇，皆孔子弟子記諸善言也，大子大傅夏侯勝、前將軍蕭望之、丞相韋賢及子玄成等傳之。**齊論語**二十二篇，其二十篇中章句頗多於魯論，琅邪王卿及膠東庸生、昌邑中尉王吉皆以教授。故有魯論、有齊論。魯共王時，嘗欲以孔子宅為宮，壞，得**古文論語**。齊論有問王、知道，多於魯論二篇，古論亦無此二篇，分堯曰下章子張問以為一篇，有兩子張，凡二十一篇，篇次不與齊、魯論同。安昌侯張禹本受魯論，兼講齊說，善者從之，號曰**張侯論**，為世所貴，包氏、周氏章句出焉。古論唯博士孔安國為之訓說，而世不傳，至順帝時，南郡大守馬融亦為之訓說。漢末，大司農鄭玄就魯論篇章考之齊、古，為之註。近故司空陳羣、太常王肅、博士周生烈皆為義說。前世傳授師說雖有異同，不為訓解，中間為之訓解，至于今多矣，所見不同，互有得失。今集諸家之善，記其姓名，有不安者，頗為改易，名曰論語集解。

{{<sign>}}
光祿大夫·關內侯·臣孫邕<br>
光祿大夫·臣鄭沖<br>
散騎常侍·中領軍·安鄉亭侯·臣曹羲<br>
侍中·臣荀顗<br>
尚書·駙馬都尉·關內侯·臣何晏等上
{{</sign>}}

#### 1

子曰：「學而時習之，不亦說乎！<small>馬曰：子者、男子之通稱，謂孔子也。王曰：時者、學者以時誦習之，誦習以時，學無廢業，所以為說懌。</small>有朋自遠方來，不亦樂乎！<small>包曰：同門曰朋。</small>人不知而不慍，不亦君子乎！<small>慍、怒也，凡人有所不知，君子不怒。</small>」

#### 2

有子曰：<small>孔子弟子有若。</small>「其為人也孝弟，而好犯上者，鮮矣！<small>鮮、少也，上謂凡在己上者，言孝弟之人必恭順，好欲犯其上者少也。</small>不好犯上，而好作亂者，未之有也！君子務本，本立而道生，<small>本、基也，基立而後可大成。</small>孝弟也者，其為仁之本與！<small>先能事父兄，然後仁道可大成。</small>」

#### 3

子曰：「巧言令色，鮮矣仁！<small>包曰：巧言、好其言語，令色、善其顏色，皆欲令人說之，少能有仁也。</small>」

#### 4

曾子曰：<small>馬曰：弟子曾參。</small>「吾日三省吾身，為人謀而不忠乎？與朋友交而不信乎？傳不習乎？<small>言凡所傳之事，得無素不講習而傳之。</small>」

#### 5

子曰：「道千乘之國，<small>馬曰：道謂為之政教，司馬法「六尺為步，步百為畝，畝百為夫，夫三為屋，屋三為井，井十為通，通十為成，成出革車一乘」，然則千乘之賦，其地千成，居地方三百一十六里有畸，唯公侯之封乃能容之，雖大國之賦亦不是過焉。包曰：道、治也，千乘之國者、百里之國也，古者井田，方里為井，井十為乘，百里之國適千乘也。融依周禮，包依王制、孟子，義疑，故兩存焉。</small>敬事而信，<small>包曰：為國者舉事必敬慎，與民必誠信。</small>節用而愛人，<small>包曰：節用、不奢侈，國以民為本，故愛養之。</small>使民以時。<small>包曰：作事使民，必以其時，不妨奪農務。</small>」

#### 6

子曰：「弟子入則孝，出則悌，謹而信，汎愛衆，而親仁，行有餘力，則以學文。<small>馬曰：文者、古之遺文。</small>」

#### 7

子夏曰：「賢賢易色，<small>孔曰：子夏、弟子卜商也，言以好色之心好賢則善。</small>事父母，能竭其力，事君，能致其身，<small>孔曰：盡忠節，不愛其身。</small>與朋友交，言而有信，雖曰未學，吾必謂之學矣。」

#### 8

子曰：「君子不重則不威，學則不固，<small>孔曰：固、蔽也。一曰言人不能敦重，既無威嚴，學又不能堅固，識其義理。</small>主忠信，無友不如己者，過則勿憚改。<small>鄭曰：主、親也，憚、難也。</small>」

#### 9

曾子曰：「慎終追遠，民德歸厚矣。<small>孔曰：慎終者、喪盡其哀，追遠者、祭盡其敬，君能行此二者，民化其德，皆歸於厚也。</small>」

#### 10

子禽問於子貢曰:「夫子至於是邦也，必聞其政，求之與，抑與之與？<small>鄭曰：子禽、弟子陳亢也，子貢、弟子，姓端木、名賜，亢怪孔子所至之邦必與聞其國政，求而得之邪，抑人君自願與之為治。</small>」

子貢曰：「夫子溫良恭儉讓以得之，夫子之求之也，其諸異乎人之求之與？<small>鄭曰：言夫子行此五德而得之，與人求之異，明人君自與之。</small>」

#### 11

子曰:「父在，觀其志，父沒，觀其行，<small>孔曰：父在，子不得自專，故觀其志而已，父沒，乃觀其行。</small>三年無改於父之道，可謂孝矣。<small>孔曰：孝子在喪哀慕，猶若父存，無所改於父之道。</small>」

#### 12

有子曰:「禮之用，和為貴，先王之道，斯為美，小大由之，有所不行，知和而和，不以禮節之，亦不可行也。<small>馬曰：人知禮貴和，而每事從和，不以禮為節，亦不可行。</small>」

#### 13

有子曰：「信近於義，言可復也，<small>復猶覆也，義不必信，信非義也，以其言可反覆，故曰近義。</small>恭近於禮，遠恥辱也，<small>恭不合禮，非禮也，以其能遠恥辱，故曰近禮也。</small>因不失其親，亦可宗也。<small>孔曰：因、親也，言所親不失其親，亦可宗敬。</small>」

#### 14

子曰：「君子食無求飽，居無求安，<small>鄭曰：學者之志有所不暇。</small>敏於事而慎於言，就有道而正焉，可謂好學也已。<small>孔曰：敏、疾也，有道謂有道德者，正謂問事是非。</small>」

#### 15

子貢問曰：「貧而無諂，富而無驕，何如？」

子曰：「可也。<small>孔曰：未足多。</small>未若貧而樂道、富而好禮者也。<small>鄭曰：樂謂志於道，不以貧為憂苦。</small>」

子貢曰：「詩云『[如切如磋，如琢如磨](/classics/shi/05/#1)』，其斯之謂與？<small>孔曰：能貧而樂道、富而好禮者，能自切磋琢磨。</small>」

子曰：「賜也始可與言詩已矣！告諸往而知來者。<small>孔曰：諸、之也，子貢知引詩以成孔子義，善取類，故然之，往告之以貧而樂道，來答以切磋琢磨。</small>」

#### 16

子曰：「不患人之不己知，患不知人也。<small>王曰：但患己之無能知也。</small>」