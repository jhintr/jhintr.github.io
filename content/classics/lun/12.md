---
title: "顏淵第十二"
subtitle: ""
date: 2022-11-04T11:10:52+08:00
lastmod: 2023-05-09
draft: false
brewing: false
weight: 12
---



#### 1

顏淵問仁，子曰：「克己復禮為仁，<small>馬曰：克己、約身。孔曰：復、反也，身能反禮，則為仁矣。</small>一日克己復禮，天下歸仁焉，<small>馬曰：一日猶見歸，況終身乎？</small>為仁由己，而由人乎哉？<small>孔曰：行善在己，不在人也。</small>」

顏淵曰：「請問其目？<small>包曰：知其必有條目，故請問之。</small>」

子曰：「非禮勿視，非禮勿聽，非禮勿言，非禮勿動。<small>鄭曰：此四者克己復禮之目。</small>」

顏淵曰：「回雖不敏，請事斯語矣。<small>王曰：敬事此語、必行之。</small>」

#### 2

仲弓問仁，子曰：「出門如見大賓，使民如承大祭，<small>孔曰：為仁之道莫尚乎敬。</small>己所不欲，勿施於人，在邦無怨，在家無怨。<small>包曰：在邦、為諸侯，在家、為卿大夫。</small>」

仲弓曰：「雍雖不敏，請事斯語矣。」

#### 3

司馬牛問仁，子曰：「仁者其言也訒。<small>孔曰：訒、難也，牛、宋人，弟子司馬犂。</small>」

曰：「其言也訒，斯謂之仁已乎？」

子曰：「為之難，言之得無訒乎？<small>孔曰：行仁難，言仁亦不得不難。</small>」

#### 4

司馬牛問君子，子曰：「君子不憂不懼。<small>孔曰：牛兄桓魋將為亂，牛自宋來學，常憂懼，故孔子解之。</small>」

曰：「不憂不懼，斯謂之君子已乎？」

子曰：「內省不疚，夫何憂何懼？<small>包曰：疚、病也，自省無罪惡，無可憂懼。</small>」

#### 5

司馬牛憂曰：「人皆有兄弟，我獨亡！<small>鄭曰：牛兄桓魋行惡，死亡無日，我為無兄弟。</small>」

子夏曰：「商聞之矣，『死生有命，富貴在天』，君子敬而無失，與人恭而有禮，四海之內皆兄弟也，君子何患乎無兄弟也？<small>包曰：君子疏惡而友賢，九州之人皆可以禮親。</small>」

#### 6

子張問明，子曰：「浸潤之譖、膚受之愬不行焉，可謂明也已矣！<small>鄭曰：譖人之言如水之浸潤，漸以成之。馬曰：膚受之愬、皮膚外語，非其內實。</small>浸潤之譖、膚受之愬不行焉，可謂遠也已矣！<small>馬曰：無此二者，非但為明，其德行高遠，人莫能及。</small>」

#### 7

子貢問政，子曰：「足食、足兵、民信之矣。」

子貢曰：「必不得已而去，於斯三者何先？」

曰：「去兵。」

子貢曰：「必不得已而去，於斯二者何先？」

曰：「去食。自古皆有死，民無信不立。<small>孔曰：死者古今常道，人皆有之，治邦不可失信。</small>」

#### 8

棘子成曰：「君子質而已矣，何以文為？<small>鄭曰：舊說云棘子成、衛大夫。</small>」

子貢曰：「惜乎夫子之說君子也，駟不及舌！<small>鄭曰：惜乎夫子之說君子也，過言一出，駟馬追之不及。</small>文猶質也，質猶文也，虎豹之鞟猶犬羊之鞟？<small>孔曰：皮去毛曰鞟，虎豹與犬羊別者，正以毛文異耳，今使文質同者，何以別虎豹與羊犬邪？</small>」

#### 9

哀公問於有若曰：「年饑，用不足，如之何？」

有若對曰：「盍徹乎？<small>鄭曰：盍、何不也，周法，什一而稅謂之徹，徹、通也，為天下之通法。</small>」

曰：「二，吾猶不足，如之何其徹也？<small>孔曰：二謂什二而稅。</small>」

對曰：「百姓足，君孰與不足？百姓不足，君孰與足？<small>孔曰：孰、誰也。</small>」

#### 10

子張問崇德、辨惑，<small>孔曰：辨、別也。</small>子曰：「主忠信、徙義，崇德也，<small>包曰：徙義、見義則徙意而從之。</small>愛之欲其生，惡之欲其死，既欲其生，又欲其死，是惑也，<small>包曰：愛惡當有常，一欲生之，一欲死之，是心惑也。</small>『[誠不以富，亦祇以異](/classics/shi/18/#8)』。<small>鄭曰：此詩小雅也，祇、適也，言此行誠不可以致富，適足以為異耳，取此詩之異義以非之。</small>」

#### 11

齊景公問政於孔子，孔子對曰：「君君、臣臣、父父、子子。<small>孔曰：當此之時，陳桓制齊，君不君、臣不臣、父不父、子不子，故以對。</small>」

公曰：「善哉！信如君不君、臣不臣、父不父、子不子，雖有粟，吾得而食諸？<small>孔曰：言將危也，陳氏果滅齊。</small>」

#### 12

子曰：「片言可以折獄者，其由也與？<small>孔曰：片猶偏也，聽訟必須兩辭以定是非，偏信一言以折獄者，唯子路可。</small>」子路無宿諾。<small>宿猶豫也，子路篤信，恐臨時多故，故不豫諾。</small>

#### 13

子曰：「聽訟，吾猶人也，<small>包曰：與人等。</small>必也使無訟乎？<small>王曰：化之在前。</small>」

#### 14

子張問政，子曰：「居之無倦，行之以忠。<small>王曰：言為政之道，居之於身無得解倦，行之於民必以忠信。</small>」

#### 15

子曰：「博學於文，約之以禮，亦可以弗畔矣夫。<small>鄭曰：弗畔、不違道。</small>」

#### 16

子曰：「君子成人之美，不成人之惡，小人反是。」

#### 17

季康子問政於孔子，孔子對曰：「政者正也，子帥以正，孰敢不正？<small>鄭曰：康子、魯上卿，諸臣之帥也。</small>」

#### 18

季康子患盜，問於孔子，孔子對曰：「苟子之不欲，雖賞之不竊。<small>孔曰：欲、多情慾，言民化於上，不從其令，從其所好。</small>」

#### 19

季康子問政於孔子曰：「如殺無道，以就有道，何如？<small>孔曰：就、成也，欲多殺以止姦。</small>」

孔子對曰：「子為政，焉用殺？子欲善而民善矣！君子之德風，小人之德草，草上之風必偃。<small>孔曰：亦欲令康子先自正，偃、仆也，加草以風，無不仆者，猶民之化於上。</small>」

#### 20

子張問：「士何如斯可謂之達矣？」

子曰：「何哉爾所謂達者？」

子張對曰：「在邦必聞，在家必聞。<small>鄭曰：言士之所在皆能有名譽。</small>」

子曰：「是聞也，非達也。夫達也者，質直而好義，察言而觀色，慮以下人，<small>馬曰：常有謙退之志，察言語，觀顏色，知其所欲，其志慮常欲以下人。</small>在邦必達，在家必達，<small>馬曰：謙尊而光，卑而不可踰。</small>夫聞也者，色取仁而行違，居之不疑，<small>馬曰：此言佞人假仁者之色，行之則違，安居其偽而不自疑。</small>在邦必聞，在家必聞。<small>馬曰：佞人黨多。</small>」

#### 21

樊遲從遊於舞雩之下，<small>包曰：舞雩之處有壇墠樹木，故下可遊焉。</small>曰：「敢問崇德、脩慝、辨惑？<small>孔曰：慝、惡也，脩、治也，治惡為善。</small>」

子曰：「善哉問！先事後得，非崇德與？<small>孔曰：先勞於事，然後得報。</small>攻其惡，無攻人之惡，非脩慝與？一朝之忿，忘其身以及其親，非惑與？」

#### 22

樊遲問仁，子曰：「愛人。」

問知，子曰：「知人。」

樊遲未達，子曰：「舉直錯諸枉，能使枉者直。<small>包曰：舉正直之人用之，廢置邪枉之人，則皆化為直。</small>」

樊遲退，見子夏，曰：「鄉也吾見於夫子而問知，子曰『舉直錯諸枉，能使枉者直』，何謂也？」

子夏曰：「富哉言乎！<small>孔曰：富、盛也。</small>舜有天下，選於衆，舉皐陶，不仁者遠矣，湯有天下，選於衆，舉伊尹，不仁者遠矣。<small>孔曰：言舜湯有天下，選擇於衆，舉皐陶伊尹，則不仁者遠矣，仁者至矣。</small>」

#### 23

子貢問友，子曰：「忠告而善道之，不可則止，毋自辱焉。<small>包曰：忠告、以是非告之，以善道導之，不見從則止，必言之，或見辱。</small>」

#### 24

曾子曰：「君子以文會友，<small>孔曰：友以文德合。</small>以友輔仁。<small>孔曰：友相切磋之道，所以輔成己之仁。</small>」