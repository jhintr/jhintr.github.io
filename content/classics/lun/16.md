---
title: "季氏第十六"
subtitle: ""
date: 2022-11-04T11:11:01+08:00
lastmod: 2023-05-12
draft: false
brewing: false
weight: 16
---



#### 1

季氏將伐顓臾，冉有、季路見於孔子曰：「季氏將有事於顓臾。<small>孔曰：顓臾、宓羲之後，風姓之國，本魯之附庸，當時臣屬魯，季氏貪其土地，欲滅而取之，冉有與季路為季氏臣，來告孔子。</small>」

孔子曰：「求！無乃爾是過與？<small>孔曰：冉求為季氏宰，相其室，為之聚斂，故孔子獨疑求教之。</small>夫顓臾，昔者先王以為東蒙主，<small>孔曰：使主祭蒙山。</small>且在封域之中矣，<small>孔曰：魯七百里之封，顓臾為附庸，在其域中。</small>是社稷之臣也，何以伐為？<small>孔曰：已屬魯，為社稷之臣，何用滅之為？</small>」

冉有曰：「夫子欲之，吾二臣者皆不欲也。<small>孔曰：歸咎於季氏。</small>」

孔子曰：「求！周任有言曰『陳力就列，不能者止』，<small>馬曰：周任、古之良史，言當陳其才力，度己所任，以就其位，不能則當止。</small>危而不持，顛而不扶，則將焉用彼相矣？<small>包曰：言輔相人者，當能持危扶顛，若不能，何用相為？</small>且爾言過矣，虎兕出於柙，龜玉毀於櫝中，是誰之過與？<small>馬曰：柙、檻也，櫝、匱也，失虎毀玉，豈非典守之過邪？</small>」

冉有曰：「今夫顓臾，固而近於費，<small>馬曰：固謂城郭完堅、兵甲利也，費、季氏邑。</small>今不取，後世必為子孫憂。」

孔子曰：「求！君子疾夫！<small>孔曰：疾如女之言。</small>舍曰欲之，而必為之辭，<small>孔曰：舍其貪利之說而更作他辭，是所疾也。</small>丘也聞，有國有家者，不患寡而患不均，<small>孔曰：國、諸侯，家、卿大夫，不患土地人民之寡少，患政治之不均平。</small>不患貧而患不安，<small>孔曰：憂不能安民耳，民安則國富。</small>蓋均無貧，和無寡，安無傾，<small>包曰：政教均平，則不貧矣，上下和同，不患寡矣，大小安寧，不傾危矣。</small>夫如是，故遠人不服，則脩文德以來之，既來之，則安之，今由與求也相夫子，遠人不服而不能來也，邦分崩離析而不能守也，<small>孔曰：民有畏心曰分，欲去曰崩，不可會聚曰離析。</small>而謀動干戈於封內，<small>孔曰：干、楯也，戈、戟也。</small>吾恐季孫之憂不在顓臾，而在蕭牆之內也。<small>鄭曰：蕭之言肅也，牆謂屏也，君臣相見之禮，至屏而加肅敬焉，是以謂之蕭牆，後季氏家臣陽虎果囚季桓子。</small>」

#### 2

孔子曰：「天下有道，則禮樂征伐自天子出，天下無道，則禮樂征伐自諸侯出，自諸侯出，蓋十世希不失矣，<small>孔曰：希、少也，周幽王為犬戎所殺，平王東遷，周始微弱，諸侯自作禮樂，專行征伐，始於隱公，至昭公十世，失政，死於乾侯矣。</small>自大夫出，五世希不失矣，<small>孔曰：季文子初得政，至桓子五世，為家臣陽虎所囚。</small>陪臣執國命，三世希不失矣，<small>馬曰：陪、重也，謂家臣，陽虎為季氏家臣，至虎三世，而出奔齊。</small>天下有道，則政不在大夫，<small>孔曰：制之由君。</small>天下有道，則庶人不議。<small>孔曰：無所非議。</small>」

#### 3

孔子曰：「祿之去公室五世矣，<small>鄭曰：言此之時，魯定公之初，魯自東門襄仲殺文公之子赤而立宣公，於是政在大夫，爵祿不從君出，至定公為五世矣。</small>政逮於大夫四世矣，<small>孔曰：文子、武子、悼子、平子。</small>故夫三桓之子孫微矣。<small>孔曰：三桓謂仲孫、叔孫、季孫，三卿皆出桓公，故曰三桓也，仲孫氏改其氏稱孟氏，至哀公皆衰。</small>」

#### 4

孔子曰：「益者三友，損者三友，友直、友諒、友多聞，益矣，友便辟、<small>馬曰：便辟、巧辟人之所忌，以求容媚。</small>友善柔、<small>馬曰：面柔也。</small>友便佞，損矣。<small>鄭曰：便、辯也，謂佞而辨。</small>」

#### 5

孔子曰：「益者三樂，損者三樂，樂節禮樂、<small>動得禮樂之節。</small>樂道人之善、樂多賢友，益矣，樂驕樂、<small>孔曰：恃尊貴以自恣。</small>樂佚遊、<small>王曰：佚遊、出入不節。</small>樂宴樂，損矣。<small>孔曰：宴樂、沈荒淫瀆，三者自損之道。</small>」

#### 6

孔子曰：「侍於君子有三愆，<small>孔曰：愆、過也。</small>言未及之而言謂之躁，<small>鄭曰：躁、不安靜。</small>言及之而不言謂之隱，<small>孔曰：隱匿不盡情實。</small>未見顏色而言謂之瞽。<small>周曰：未見君子顏色所趣嚮，而便逆先意語者，猶瞽也。</small>」

#### 7

孔子曰：「君子有三戒，少之時，血氣未定，戒之在色，及其壯也，血氣方剛，戒之在鬭，及其老也，血氣既衰，戒之在得。<small>孔曰：得、貪得。</small>」

#### 8

孔子曰：「君子有三畏，畏天命、<small>順吉逆凶，天之命也。</small>畏大人、<small>大人即聖人，與天地合其德。</small>畏聖人之言，<small>深遠不可易知測，聖人之言也。</small>小人不知天命而不畏也，<small>恢疏，故不知畏。</small>狎大人，<small>直而不肆，故狎之。</small>侮聖人之言。<small>不可小知，故侮之。</small>」

#### 9

孔子曰：「生而知之者上也，學而知之者次也，困而學之，又其次也，<small>孔曰：困謂有所不通。</small>困而不學，民斯為下矣。」

#### 10

孔子曰：「君子有九思，視思明、聽思聦、色思溫、貌思恭、言思忠、事思敬、疑思問、忿思難、見得思義。」

#### 11

孔子曰：「見善如不及，見不善如探湯，吾見其人矣，吾聞其語矣，<small>孔曰：探湯、喻去惡疾。</small>隱居以求其志，行義以達其道，吾聞其語矣，未見其人也。」

#### 12

齊景公有馬千駟，死之日，民無德而稱焉，<small>孔曰：千駟、四千匹。</small>伯夷、叔齊餓于首陽之下，<small>馬曰：首陽山在河東蒲坂縣，華山之北、河曲之中。</small>民到于今稱之，其斯之謂與？<small>王曰：此所謂以德為稱。</small>

#### 13

陳亢問於伯魚曰：「子亦有異聞乎？<small>馬曰：以為伯魚孔子之子，所聞當有異。</small>」

對曰：「未也！嘗獨立，<small>孔曰：獨立、謂孔子。</small>鯉趨而過庭，曰『學詩乎』，對曰『未也』，『不學詩，無以言』，鯉退而學詩，他日又獨立，鯉趨而過庭，曰『學禮乎』，對曰『未也』，『不學禮，無以立』，鯉退而學禮，聞斯二者。」

陳亢退而喜曰：「問一得三，聞詩、聞禮、又聞君子之遠其子也。」

#### 14

邦君之妻，君稱之曰夫人，夫人自稱曰小童，邦人稱之曰君夫人，稱諸異邦曰寡小君，異邦人稱之亦曰君夫人。<small>孔曰：小君、君夫人之稱，對異所謙，故曰寡小君，當此之時，諸侯嫡妾不正，稱號不審，故孔子正言其禮也。</small>