---
title: "先進第十一"
subtitle: ""
date: 2022-11-04T11:10:50+08:00
lastmod: 2023-05-08
draft: false
brewing: false
weight: 11
---



#### 1

子曰：「先進於禮樂，野人也，後進於禮樂，君子也，<small>孔曰：先進、後進謂仕先後輩也，禮樂因世損益，後進與禮樂俱得時之中，斯君子矣，先進有古風，斯野人也。</small>如用之，則吾從先進。<small>包曰：將移風易俗，歸之淳素，先進猶近古風，故從之。</small>」

#### 2

子曰：「從我於陳蔡者，皆不及門也。<small>鄭曰：言弟子從我而厄於陳蔡者，皆不及仕進之門而失其所。</small>」

#### 3

德行：顏淵、閔子騫、冉伯牛、仲弓，言語：宰我、子貢，政事：冉有、季路，文學：子游、子夏。

#### 4

子曰：「回也非助我者也，於吾言無所不說。<small>孔曰：助、益也，言回聞言即解，無發起增益於己。</small>」

#### 5

子曰：「孝哉閔子騫！人不間於其父母昆弟之言。<small>陳曰：言子騫上事父母，下順兄弟，動靜盡善，故人不得有非間之言。</small>」

#### 6

南容三復白圭，<small>孔曰：詩云「[白圭之玷，尚可磨也，斯言之玷，不可為也](/classics/shi/25/#2)」，南容讀詩至此，三反覆之，是其心慎言也。</small>孔子以其兄之子妻之。

#### 7

季康子問：「弟子孰為好學？」

孔子對曰：「有顏回者好學，不幸短命死矣，今也則亡。」

#### 8

顏淵死，顏路請子之車，以為之椁，<small>孔曰：路、淵父也，家貧，欲請孔子之車，賣以作椁。</small>子曰：「才不才，亦各言其子也，鯉也死，有棺而無椁，吾不徒行以為之椁，以吾從大夫之後，不可徒行也。<small>孔曰：鯉、孔子之子伯魚也，孔子時為大夫，言從大夫之後，不可以徒行，謙辭也。</small>」

#### 9

顏淵死，子曰：「噫！<small>包曰：噫、痛傷之聲。</small>天喪予，天喪予！<small>天喪予者、若喪己也，再言之者，痛惜之甚。</small>」

#### 10

顏淵死，子哭之慟，<small>馬曰：慟、哀過也。</small>從者曰：「子慟矣。」

子曰：「有慟乎？<small>孔曰：不自知己之悲哀過。</small>非夫人之為慟而誰為？」

#### 11

顏淵死，門人欲厚葬之，子曰：「不可。<small>禮，貧富有宜，顏淵貧而門人欲厚葬之，故不聽。</small>」

門人厚葬之，子曰：「回也視予猶父也，予不得視猶子也，非我也，夫二三子也。<small>馬曰：言回自有父，父意欲聽門人厚葬，我不得割止，非其厚葬，故云爾。</small>」

#### 12

季路問事鬼神，子曰：「未能事人，焉能事鬼？」

曰：「敢問死？」

曰：「未知生，焉知死？<small>陳曰：鬼神及死事難明，語之無益，故不答。</small>」

#### 13

閔子侍側，誾誾如也，子路行行如也，冉有、子貢侃侃如也，子曰：<small>鄭曰：樂各盡其性，行行、剛強之貌。</small>「若由也，不得其死然。<small>孔曰：不得以壽終。</small>」

#### 14

魯人為長府，閔子騫曰：「仍舊貫如之何，何必改作？<small>鄭曰：長府、藏名也，藏財貨曰府，仍、因也，貫、事也，因舊事則可也，何乃復更改作。</small>」

子曰：「夫人不言，言必有中。<small>王曰：言必有中者、善其不欲勞民改作。</small>」

#### 15

子曰：「由之瑟奚為於丘之門？<small>馬曰：子路鼓瑟不合雅頌。</small>」

門人不敬子路，子曰：「由也升堂矣，未入於室也。<small>馬曰：升我堂矣，未入於室耳，門人不解，謂孔子言為賤子路，故復解之。</small>」

#### 16

子貢問：「師與商也孰賢？」

子曰：「師也過，商也不及。<small>孔曰：言俱不得中。</small>」

曰：「然則師愈與？」

子曰：「過猶不及。<small>愈猶勝也。</small>」

#### 17

季氏富於周公，<small>孔曰：周公、天子之宰卿士。</small>而求也為之聚斂而附益之，<small>孔曰：冉求為季氏宰，為之急賦稅。</small>子曰：「非吾徒也，小子鳴鼓而攻之可也！<small>鄭曰：小子、門人也，鳴鼓、聲其罪以責之。</small>」

#### 18

柴也愚，<small>弟子高柴、字子羔，愚、愚直之愚。</small>參也魯，<small>孔曰：魯、鈍也，曾子性遲鈍。</small>師也辟，<small>馬曰：子張才過人，失在邪辟文過。</small>由也喭，<small>鄭曰：子路之行失於畔喭。</small>子曰：「回也其庶乎！屢空，賜不受命而貨殖焉，億則屢中。<small>言回庶幾聖道，雖數空匱而樂在其中，賜不受教命，唯財貨是殖，億度是非，蓋美回所以勵賜也。一曰屢猶每也，空猶虛中也，以聖人之善道，教數子之庶幾，猶不至於知道者，各內有此害，其於庶幾每能虛中者，唯回懷道深遠，不虛心，不能知道，子貢雖無數子之病，然亦不知道者，雖不窮理而幸中，雖非天命而偶富，亦所以不虛心也。</small>」

#### 19

子張問善人之道，子曰：「不踐迹，亦不入於室。<small>孔曰：踐、循也，言善人不但循追舊迹而已，亦少能創業，然亦不入於聖人之奧室。</small>」

子曰：「論篤是與？君子者乎？色莊者乎？<small>論篤者、謂口無擇言，君子者、謂身無鄙行，色莊者、不惡而嚴，以遠小人，言此三者皆可以為善人。</small>」

#### 20

子路問聞斯行諸，<small>包曰：賑窮救乏之事。</small>子曰：「有父兄在，如之何其聞斯行之？<small>孔曰：當白父兄，不得自專。</small>」

冉有問聞斯行諸，子曰：「聞斯行之。」

公西華曰：「由也問聞斯行諸，子曰『有父兄在』，求也問聞斯行諸，子曰『聞斯行之』，赤也惑，敢問？<small>孔曰：惑其問同而答異。</small>」

子曰：「求也退，故進之，由也兼人，故退之。<small>鄭曰：言冉有性謙退，子路務在勝尚人，各因其人之失而正之。</small>」

#### 21

子畏於匡，顏淵後，<small>孔曰：言與孔子相失，故在後。</small>子曰：「吾以女為死矣。」

曰：「子在，回何敢死？<small>包曰：言夫子在，己無所敢死。</small>」

#### 22

季子然問：「仲由、冉求可謂大臣與？<small>孔曰：子然、季氏子弟，自多得臣此二子，故問之。</small>」

子曰：「吾以子為異之問，曾由與求之問！<small>孔曰：謂子問異事耳，則此二人之問，安足大乎？</small>所謂大臣者，以道事君，不可則止，今由與求也，可謂具臣矣。<small>孔曰：言備臣數而已。</small>」

曰：「然則從之者與？<small>孔曰：問為臣皆當從君所欲邪？</small>」

子曰：「弒父與君，亦不從也。<small>孔曰：言二子雖從其主，亦不與為大逆。</small>」

#### 23

子路使子羔為費宰，子曰：「賊夫人之子。<small>包曰：子羔學未熟習而使為政，所以為賊害。</small>」

子路曰：「有民人焉，有社稷焉，何必讀書然後為學？<small>孔曰：言治民事神，於是而習之，亦學也。</small>」

子曰：「是故惡夫佞者。<small>孔曰：疾其以口給應，遂己非而不知窮。</small>」

#### 24

子路、曾皙、<small>孔曰：皙、曾參父，名點。</small>冉有、公西華侍坐，子曰：「以吾一日長乎爾，毋吾以也，<small>孔曰：言我問女，女無以我長故難對。</small>居則曰『不吾知也』，<small>孔曰：女常居云「人不知也」。</small>如或知爾，則何以哉？<small>孔曰：如有用女者，則何以為治？</small>」

子路率爾而對，<small>率爾先三人對。</small>曰：「千乘之國，攝乎大國之間，加之以師旅，因之以饑饉，<small>包曰：攝、迫也，迫於大國之間。</small>由也為之，比及三年，可使有勇，且知方也。<small>方、義方。</small>」

夫子哂之。<small>馬曰：哂、笑。</small>「求！爾何如？」

對曰：「方六七十，如五六十，<small>求性謙退，言欲得方六七十、如五六十里小國治之而已。</small>求也為之，比及三年，可使足民，如其禮樂，以俟君子。<small>孔曰：求自云能足民而已，謂衣食足也，若禮樂之化，當以待君子，謙也。</small>」

「赤！爾何如？」

對曰：「非曰能之，願學焉，宗廟之事，如會同，端章甫，願為小相焉。<small>鄭曰：我非自言能，願學為之，宗廟之事謂祭祀也，諸侯時見曰會、殷覜曰同，端、玄端也，衣玄端、冠章甫，諸侯日視朝之服，小相謂相君之禮。</small>」

「點！爾何如？」

鼓瑟希，<small>孔曰：思所以對，故音希。</small>鏗爾，舍瑟而作，對曰：「異乎三子者之撰。<small>孔曰：置瑟起對，撰、具也，為政之具，鏗者、投瑟之聲。</small>」

子曰：「何傷乎？亦各言其志也。<small>孔曰：各言己志，於義無傷。</small>」

曰：「莫春者，春服既成，冠者五六人、童子六七人，浴乎沂，風乎舞雩，詠而歸。<small>包曰：莫春者、季春三月也，春服既成、衣單袷之時，我欲得冠者五六人、童子六七人，浴乎沂水之上，風涼於舞雩之下，歌詠先王之道而歸夫子之門。</small>」

夫子喟然歎曰：「吾與點也！<small>周曰：善點獨知時。</small>」

三子者出，曾皙後。

曾皙曰：「夫三子者之言何如？」

子曰：「亦各言其志也已矣。」

曰：「夫子何哂由也？」

曰：「為國以禮，其言不讓，是故哂之。<small>包曰：為國以禮，禮貴讓，子路言不讓，故笑之。</small>」

「唯求則非邦也與？」

「安見方六七十、如五六十而非邦也者？」

「唯赤則非邦也與？」

「宗廟會同，非諸侯而何？<small>孔曰：明皆諸侯之事，與子路同，徒笑子路不讓。</small>赤也為之小，孰能為之大？<small>孔曰：赤謙言小相耳，誰能為大相？</small>」