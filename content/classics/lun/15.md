---
title: "衛靈公第十五"
subtitle: ""
date: 2022-11-04T11:10:59+08:00
lastmod: 2023-05-11
draft: false
brewing: false
weight: 15
---

#### 1

衛靈公問陳於孔子，<small>孔曰：軍陳行列之法。</small>孔子對曰：「俎豆之事，則嘗聞之矣，<small>孔曰：俎豆、禮器。</small>軍旅之事，未之學也。」<small>鄭曰：萬二千五百人為軍，五百人為旅，軍旅末事，本未立，不可教以末事。</small>

#### 2

明日遂行。在陳絕糧，從者病，莫能興，<small>孔曰：從者、弟子，興、起也，孔子去衛如曹，曹不容，又之宋，宋遭匡人之難，又之陳，會吳伐陳，陳亂，故乏食。</small>子路慍，見曰：「君子亦有窮乎？」

子曰：「君子固窮，小人窮斯濫矣。」<small>濫、溢也，君子固亦有窮時，但不如小人窮則濫溢為非。</small>

#### 3

子曰：「賜也，女以予為多學而識之者與？」

對曰：「然！<small>孔曰：然謂多學而識之。</small>非與？」<small>孔曰：問今不然。</small>

曰：「非也！予一以貫之。」<small>善有元，事有會，天下殊塗而同歸，百慮而一致，知其元則衆善舉矣，故不待多學而一知之。</small>

#### 4

子曰：「由！知德者鮮矣。」<small>王曰：君子固窮，而子路慍見，故謂之少於知德。</small>

#### 5

子曰：「無為而治者，其舜也與？夫何為哉，恭己正南面而已矣。」<small>言任官得其人，故無為而治。</small>

#### 6

子張問行，子曰：「言忠信，行篤敬，雖蠻貊之邦，行矣！言不忠信，行不篤敬，雖州里，行乎哉？<small>鄭曰：萬二千五百家為州，五家為鄰，五鄰為里，行乎哉、言不可行。</small>立則見其參於前也，在輿則見其倚於衡也，夫然後行。」<small>包曰：衡、軛也，言思念忠信，立則常想見參然在目前，在輿則若倚車軛。</small>子張書諸紳。<small>孔曰：紳、大帶。</small>

#### 7

子曰：「直哉史魚！<small>孔曰：衛大夫史輶。</small>邦有道如矢，邦無道如矢，<small>孔曰：有道無道，行直如矢，言不曲。</small>君子哉蘧伯玉！邦有道則仕，邦無道則可卷而懷也。」<small>包曰：卷而懷謂不與時政，柔順不忤於人。</small>

#### 8

子曰：「可與言而不與言，失人，不可與言而與之言，失言，知者不失人，亦不失言。」<small>所言皆是，故無所失者也。</small>

#### 9

子曰：「志士仁人，無求生以害仁，有殺身以成仁。」<small>孔曰：無求生以害仁，死而後成仁，則志士仁人不愛其身也。</small>

#### 10

子貢問為仁，子曰：「工欲善其事，必先利其器，居是邦也，事其大夫之賢者，友其士之仁者。」<small>孔曰：言工以利器為用，人以賢友為助。</small>

#### 11

顏淵問為邦，子曰：「行夏之時，<small>據見萬物之生，以為四時之始，取其易知。</small>乘殷之輅，<small>馬曰：殷車曰大輅，左傳曰「大輅越席，昭其儉也」。</small>服周之冕，<small>包曰：冕、禮冠，周之禮文而備，取其黈纊塞耳，不任視聽。</small>樂則韶舞，<small>韶、舜樂也，盡善盡美，故取之。</small>放鄭聲、遠佞人，鄭聲淫、佞人殆。」<small>孔曰：鄭聲、佞人亦俱能惑人心，與雅樂、賢人同，而使人淫亂危殆，故當放遠之。</small>

#### 12

子曰：「人無遠慮，必有近憂。」<small>王曰：君子當思患而預防之。</small>

#### 13

子曰：「已矣乎！吾未見好德如好色者也。」

#### 14

子曰：「臧文仲其竊位者與？知柳下惠之賢而不與立也。」<small>孔曰：柳下惠、展禽也，知賢而不舉，是為竊位。</small>

#### 15

子曰：「躬自厚而薄責於人，則遠怨矣。」<small>孔曰：責己厚、責人薄，所以遠怨咎。</small>

#### 16

子曰：「不曰如之何、<small>孔曰：不曰如之何者、猶言不曰奈是何。</small>如之何者，吾末如之何也已矣。」<small>孔曰：如之何者、言禍難已成，吾亦無如之何。</small>

#### 17

子曰：「羣居終日，言不及義，好行小慧，難矣哉！」<small>鄭曰：小慧謂小小之才知，難矣哉、言終無成。</small>

#### 18

子曰：「義以為質，禮以行之，孫以出之，信以成之，君子哉！」<small>鄭曰：義以為質謂操行，孫以出之謂言語。</small>

#### 19

子曰：「君子病無能焉，不病人之不己知也。」<small>包曰：君子之人但病無聖人之道，不病人之不己知。</small>

#### 20

子曰：「君子疾沒世而名不稱焉。」<small>疾猶病也。</small>

#### 21

子曰：「君子求諸己，小人求諸人。」<small>君子責己，小人責人。</small>

#### 22

子曰：「君子矜而不爭，<small>包曰：矜、矜莊也。</small>羣而不黨。」<small>孔曰：黨、助也，君子雖衆，不相私助，義之與比。</small>

#### 23

子曰：「君子不以言舉人，<small>包曰：有言者不必有德，故不可以言舉人。</small>不以人廢言。」<small>王曰：不可以無德而廢善言。</small>

#### 24

子貢問曰：「有一言而可以終身行之者乎？」

子曰：「其恕乎！己所不欲，勿施於人。」<small>言己之所惡勿加施於人。</small>

#### 25

子曰：「吾之於人也，誰毀誰譽？如有所譽者，其有所試矣，<small>包曰：所譽者輒試以事，不虛譽而已。</small>斯民也，三代之所以直道而行也。」<small>馬曰：三代、夏殷周，用民如此，無所阿私，所以云直道而行。</small>

#### 26

子曰：「吾猶及史之闕文也，<small>包曰：古之良史於書字有疑則闕之，以待知者。</small>有馬者借人乘之，今亡矣夫。」<small>包曰：有馬不能調良，則借人乘習之，孔子自謂及見其人如此，至今無有矣，言此者、以俗多穿鑿。</small>

#### 27

子曰：「巧言亂德，小不忍則亂大謀。」<small>孔曰：巧言利口則亂德義，小不忍則亂大謀。</small>

#### 28

子曰：「衆惡之，必察焉，衆好之，必察焉。」<small>王曰：或衆阿黨比周，或其人特立不羣，故好惡不可不察也。</small>

#### 29

子曰：「人能弘道，非道弘人。」<small>王曰：才大者道隨大，才小者道隨小，故不能弘人。</small>

#### 30

子曰：「過而不改，是謂過矣。」

#### 31

子曰：「吾嘗終日不食，終夜不寢，以思，無益，不如學也。」

#### 32

子曰：「君子謀道不謀食，耕也，餒在其中矣，學也，祿在其中矣，君子憂道不憂貧。」<small>鄭曰：餒、餓也，言人雖念耕而不學，故飢餓，學則得祿，雖不耕而不餒，此勸人學。</small>

#### 33

子曰：「知及之，仁不能守之，雖得之，必失之，<small>包曰：知能及治其官，而仁不能守，雖得之，必失之。</small>知及之，仁能守之，不莊以涖之，則民不敬，<small>包曰：不嚴以臨之，則民不敬從其上。</small>知及之，仁能守之，莊以涖之，動之不以禮，未善也。」<small>王曰：動必以禮然後善。</small>

#### 34

子曰：「君子不可小知而可大受也，小人不可大受而可小知也。」<small>王曰：君子之道深遠，不可小了知而可大受，小人之道淺近，可小了知而不可大受也。</small>

#### 35

子曰：「民之於仁也，甚於水火，<small>馬曰：水火及仁，故民所仰而生者，仁最為甚。</small>水火，吾見蹈而死者矣，未見蹈仁而死者也。」<small>馬曰：蹈水火或時殺人，蹈仁未嘗殺人。</small>

#### 36

子曰：「當仁，不讓於師。」<small>孔曰：當行仁之事，不復讓於師，言行仁急。</small>

#### 37

子曰：「君子貞而不諒。」<small>孔曰：貞、正，諒、信也，君子之人正其道耳，言不必小信。</small>

#### 38

子曰：「事君，敬其事而後其食。」<small>孔曰：先盡力而後食祿。</small>

#### 39

子曰：「有教無類。」<small>馬曰：言人所在見教，無有種類。</small>

#### 40

子曰：「道不同，不相為謀。」

#### 41

子曰：「辭達而已矣。」<small>孔曰：凡事莫過於實，辭達則足矣，不煩文豔之辭。</small>

#### 42

師冕見，<small>孔曰：樂師、人盲者，名冕。</small>及階，子曰：「階也。」

及席，子曰：「席也。」

皆坐，子告之曰：「某在斯，某在斯。」<small>孔曰：歷告以坐中人姓字、所在處。</small>

師冕出，子張問曰：「與師言之道與？」

子曰：「然！固相師之道也。」<small>馬曰：相、導也。</small>