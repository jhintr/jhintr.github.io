---
title: "陽貨第十七"
subtitle: ""
date: 2022-11-04T11:11:04+08:00
lastmod: 2023-05-12
draft: false
brewing: false
weight: 17
---



##### 1

陽貨欲見孔子，孔子不見，<small>孔曰：陽貨、陽虎也，季氏家臣而專魯國之政，欲見孔子、使仕。</small>歸孔子豚，<small>孔曰：欲使往謝，故遺孔子豚。</small>孔子時其亡也，而往拜之，遇諸塗，<small>孔曰：塗、道也，於道路與相逢。</small>謂孔子曰：「來！予與爾言。」

曰：「懷其寶而迷其邦，可謂仁乎？」

曰：「不可。<small>馬曰：言孔子不仕，是懷寶也，知國不治而不為政，是迷邦也。</small>」

「好從事而亟失時，可謂知乎？」

曰：「不可。<small>孔曰：言孔子栖栖好從事，而數不遇，失時，不得為有知。</small>」

「日月逝矣，歲不我與。<small>馬曰：年老，歲月已往，當急仕。</small>」

孔子曰：「諾！吾將仕矣。<small>孔曰：以順辭免。</small>」

##### 2

子曰：「性相近也，習相遠也。<small>孔曰：君子慎所習。</small>」

子曰：「唯上知與下愚不移。<small>孔曰：上知不可使為惡，下愚不可使強賢。</small>」

##### 3

子之武城，聞弦歌之聲，<small>孔曰：子游為武城宰。</small>夫子莞爾而笑，<small>莞爾、小笑貌。</small>曰：「割雞焉用牛刀？<small>孔曰：言治小何須用大道。</small>」

子游對曰：「昔者偃也聞諸夫子曰『君子學道則愛人，小人學道則易使也』。<small>孔曰：道謂禮樂也，樂以和人，人和則易使。</small>」

子曰：「二三子！<small>孔曰：從行者。</small>偃之言是也，前言戲之耳。<small>孔曰：戲以治小而用大道。</small>」

##### 4

公山弗擾以費畔，召，子欲往，<small>孔曰：弗擾為季氏宰，與陽虎共執季桓子，而召孔子。</small>子路不說，曰：「末之也已，何必公山氏之之也？<small>孔曰：之、適也，無可之則止，何必公山氏之適。</small>」

子曰：「夫召我者，而豈徒哉？如有用我者，吾其為東周乎？<small>興周道於東方，故曰東周。</small>」

##### 5

子張問仁於孔子，孔子曰：「能行五者於天下，為仁矣。」

「請問之。」

曰：「恭、寬、信、敏、惠，恭則不侮，<small>孔曰：不見侮慢。</small>寬則得衆，信則人任焉，敏則有功，<small>孔曰：應事疾則多成功。</small>惠則足以使人。」

##### 6

佛肸召，子欲往，<small>孔曰：晉大夫趙簡子之邑宰。</small>子路曰：「昔者由也聞諸夫子曰『親於其身為不善者，君子不入也』，<small>孔曰：不入其國。</small>佛肸以中牟畔，子之往也，如之何？」

子曰：「然，有是言也，『不曰堅乎，磨而不磷，不曰白乎，涅而不緇』，<small>孔曰：磷、薄也，涅、可以染皁，言至堅者磨之而不薄，至白者染之於涅而不黑，喻君子雖在濁亂，濁亂不能污。</small>吾豈匏瓜也哉，焉能繫而不食？<small>匏、瓠也，言瓠瓜得繫一處者，不食故也，吾自食物，當東西南北，不得如不食之物，繫滯一處。</small>」

##### 7

子曰：「由也！女聞六言六蔽矣乎？<small>六言六蔽者、謂下六事，仁知信直勇剛也。</small>」

對曰：「未也。」

「居，吾語女！<small>孔曰：子路起對，故使還坐。</small>好仁不好學，其蔽也愚，<small>孔曰：仁者愛物，不知所以裁之，則愚。</small>好知不好學，其蔽也蕩，<small>孔曰：蕩、無所適守。</small>好信不好學，其蔽也賊，<small>孔曰：父子不知相為隱之輩。</small>好直不好學，其蔽也絞，好勇不好學，其蔽也亂，好剛不好學，其蔽也狂。<small>孔曰：狂、妄抵觸人。</small>」

##### 8

子曰：「小子何莫學夫詩？<small>包曰：小子、門人也。</small>詩可以興，<small>孔曰：興、引譬連類。</small>可以觀，<small>鄭曰：觀風俗之盛衰。</small>可以羣，<small>孔曰：羣、居相切瑳。</small>可以怨，<small>孔曰：怨、刺上政。</small>邇之事父，遠之事君，<small>孔曰：邇、近也。</small>多識於鳥獸草木之名。」

子謂伯魚曰：「女為周南、召南矣乎？人而不為周南、召南，其猶正牆面而立也與？<small>馬曰：周南、召南，國風之始，樂得淑女，以配君子，三綱之首，王教之端，故人而不為，如向牆而立。</small>」

##### 9

子曰：「禮云禮云，玉帛云乎哉？<small>鄭曰：玉、圭璋之屬，帛、束帛之屬，言禮非但崇此玉帛而已，所貴者，乃貴其安上治民。</small>樂云樂云，鐘鼓云乎哉？<small>馬曰：樂之所貴者，移風易俗，非謂鐘鼓而已。</small>」

##### 10

子曰：「色厲而內荏，<small>孔曰：荏、柔也，為外自矜厲而內柔佞。</small>譬諸小人，其猶穿窬之盜也與？<small>孔曰：為人如此，猶小人之有盜心，穿、穿壁，窬、窬牆。</small>」

##### 11

子曰：「鄉原，德之賊也。<small>周曰：所至之鄉，輒原其人情，而為意以待之，是賊亂德也。一曰鄉、向也，古字同，謂人不能剛毅，而見人輒原其趣向，容媚而合之，言此所以賊德。</small>」

##### 12

子曰：「道聽而塗說，德之棄也。<small>馬曰：聞之於道路，則傳而說之。</small>」

##### 13

子曰：「鄙夫可與事君也與哉？<small>孔曰：言不可與事君。</small>其未得之也，患得之，<small>患得之者、患不能得之，楚俗言。</small>既得之，患失之，苟患失之，無所不至矣。<small>鄭曰：無所不至者、言其邪媚，無所不為。</small>」

##### 14

子曰：「古者民有三疾，今也或是之亡也，<small>包曰：言古者民疾與今時異。</small>古之狂也肆，<small>包曰：肆、極意敢言。</small>今之狂也蕩，<small>孔曰：蕩、無所據。</small>古之矜也廉，<small>馬曰：有廉隅。</small>今之矜也忿戾，<small>孔曰：惡理多怒。</small>古之愚也直，今之愚也詐而已矣。」

##### 15

子曰：「巧言令色，鮮矣仁！<small>王曰：巧言、無實，令色、無質。</small>」

##### 16

子曰：「惡紫之奪朱也，<small>孔曰：朱、正色，紫、間色之好者，惡其邪好而奪正色。</small>惡鄭聲之亂雅樂也，<small>包曰：鄭聲、淫聲之哀者，惡其亂雅樂。</small>惡利口之覆邦家者。<small>孔曰：利口之人多言少實，苟能悅媚時君，傾覆國家。</small>」

##### 17

子曰：「予欲無言。」

子貢曰：「子如不言，則小子何述焉？<small>言之為益少，故欲無言。</small>」

子曰：「天何言哉？四時行焉，百物生焉，天何言哉？」

##### 18

孺悲欲見孔子，孔子辭以疾，將命者出戶，取瑟而歌，使之聞之。<small>孺悲、魯人也，孔子不欲見，故辭之以疾，為其將命者不已，故歌，令將命者悟，所以令孺悲思之。</small>

##### 19

宰我問：「三年之喪，期已久矣！君子三年不為禮，禮必壞，三年不為樂，樂必崩，舊穀既沒，新穀既升，鑽燧改火，期可已矣。<small>馬曰：周書月令有更火之文，春取榆柳之火，夏取棗杏之火，季夏取桑柘之火，秋取柞楢之火，冬取槐檀之火，一年之中，鑽火各異木，故曰改火也。</small>」

子曰：「食夫稻，衣夫錦，於女安乎？」

曰：「安。」

「女安則為之！夫君子之居喪，食旨不甘，聞樂不樂，居處不安，故不為也，今女安則為之！<small>孔曰：旨、美也，責其無仁恩於親，故再言「女安則為之」。</small>」

宰我出，子曰：「予之不仁也！子生三年，然後免於父母之懷，<small>馬曰：子生於三歲，為父母所懷抱。</small>夫三年之喪，天下之通喪也，<small>孔曰：自天子達於庶人。</small>予也有三年之愛於其父母乎？<small>孔曰：言子之於父母，「[欲報之德，昊天罔極](/classics/shi/20/#2)」，而予也有三年之愛乎？</small>」

##### 20

子曰：「飽食終日，無所用心，難矣哉！不有博弈者乎？為之，猶賢乎已。<small>馬曰：為其無所據樂，善生淫欲。</small>」

##### 21

子路曰：「君子尚勇乎？」

子曰：「君子義以為上，君子有勇而無義為亂，小人有勇而無義為盜。」

##### 22

子貢曰：「君子亦有惡乎？」

子曰：「有惡。惡稱人之惡者，<small>包曰：好稱說人之惡，所以為惡。</small>惡居下而訕上者，<small>孔曰：訕、謗毀。</small>惡勇而無禮者，惡果敢而窒者。<small>馬曰：窒、窒塞也。</small>」

曰：「賜也亦有惡乎？」

「惡徼以為知者，<small>孔曰：徼、抄也，抄人之意以為己有。</small>惡不孫以為勇者，惡訐以為直者。<small>包曰：訐謂攻發人之陰私。</small>」

##### 23

子曰：「唯女子與小人為難養也，近之則不孫，遠之則怨。」

##### 24

子曰：「年四十而見惡焉，其終也已。<small>鄭曰：年在不惑而為人所惡，終無善行。</small>」