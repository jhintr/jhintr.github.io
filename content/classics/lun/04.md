---
title: "里仁第四"
subtitle: ""
date: 2022-11-04T11:10:32+08:00
lastmod: 2023-05-03
draft: false
brewing: false
weight: 04
---



#### 1

子曰：「里仁為美，<small>鄭曰：里者民之所居，居於仁者之里是為善。</small>擇不處仁，焉得知？<small>鄭曰：求居而不處仁者之里，不得為有知。</small>」

#### 2

子曰：「不仁者不可以久處約，<small>孔曰：久困則為非。</small>不可以長處樂，<small>孔曰：必驕佚。</small>仁者安仁，<small>包曰：惟性仁者自然體之，故謂安仁。</small>知者利仁。<small>王曰：知仁為美，故利而行之。</small>」

#### 3

子曰：「唯仁者能好人、能惡人。<small>孔曰：唯仁者能審人之好惡也。</small>」

#### 4

子曰：「苟志於仁矣，無惡也。<small>孔曰：苟、誠也，言誠能志於仁，則其餘終無惡。</small>」

#### 5

子曰：「富與貴，是人之所欲也，不以其道得之，不處也，<small>孔曰：不以其道得富貴，則仁者不處。</small>貧與賤，是人之所惡也，不以其道得之，不去也，<small>時有否泰，故君子履道而反貧賤，此則不以其道而得之，雖是人之所惡，不可違而去之。</small>君子去仁，惡乎成名？<small>孔曰：惡乎成名者、不得成名為君子。</small>君子無終食之間違仁，造次必於是，顛沛必於是。<small>馬曰：造次、急遽，顛沛、偃仆，雖急遽偃仆不違仁。</small>」

#### 6

子曰：「我未見好仁者惡不仁者，好仁者無以尚之，<small>孔曰：難復加也。</small>惡不仁者其為仁矣，不使不仁者加乎其身，<small>孔曰：言惡不仁者能使不仁者不加非義於己，不如好仁者無以尚之為優。</small>有能一日用其力於仁矣乎，我未見力不足者，<small>孔曰：言人無能一日用其力脩仁者耳，我未見欲為仁而力不足者。</small>蓋有之矣，我未之見也。<small>孔曰：謙，不欲盡誣時人言不能為仁，故云「為能有爾，我未之見也」。</small>」

#### 7

子曰：「人之過也，各於其黨，觀過，斯知仁矣。<small>孔曰：黨、黨類，小人不能為君子之行，非小人之過，當恕而勿責之，觀過，使賢愚各當其所，則為仁矣。</small>」

#### 8

子曰：「朝聞道，夕死可矣。<small>言將至死不聞世之有道。</small>」

#### 9

子曰：「士志於道而恥惡衣惡食者，未足與議也。」

#### 10

子曰：「君子之於天下也，無適也，無莫也，義之與比。<small>言君子之於天下，無適無莫，無所貪慕也，唯義之所在也。</small>」

#### 11

子曰：「君子懷德，<small>孔曰：懷、安也。</small>小人懷土，<small>孔曰：重遷。</small>君子懷刑，<small>孔曰：安於法。</small>小人懷惠。<small>包曰：惠、恩惠。</small>」

#### 12

子曰：「放於利而行，<small>孔曰：放、依也，每事依利而行。</small>多怨。<small>孔曰：取怨之道。</small>」

#### 13

子曰：「能以禮讓為國乎何有？<small>何有者、言不難。</small>不能以禮讓為國，如禮何？<small>包曰：如禮何者、言不能用禮。</small>」

#### 14

子曰：「不患無位，患所以立，不患莫己知，求為可知也。<small>包曰：求善道而學行之，則人知己。</small>」

#### 15

子曰：「參乎！吾道一以貫之。」

曾子曰：「唯！<small>孔曰：直曉不問，故答曰唯。</small>」

子出，門人問曰：「何謂也？」

曾子曰：「夫子之道，忠恕而已矣。」

#### 16

子曰：「君子喻於義，小人喻於利。<small>孔曰：喻猶曉也。</small>」

#### 17

子曰：「見賢思齊焉，<small>包曰：思與賢者等。</small>見不賢而內自省也。」

#### 18

子曰：「事父母幾諫，<small>包曰：幾者、微也，當微諫，納善言於父母。</small>見志不從，又敬不違，勞而不怨。<small>包曰：見志、見父母志，有不從己諫之色，則又當恭敬，不敢違父母意而遂己之諫。</small>」

#### 19

子曰：「父母在，不遠遊，遊必有方。<small>鄭曰：方猶常也。</small>」

#### 20

子曰：「三年無改於父之道，可謂孝矣。<small>鄭曰：孝子在喪，哀戚思慕，無所改於父之道，非心所忍為。</small>」

#### 21

子曰：「父母之年，不可不知也，一則以喜，一則以懼。<small>孔曰：見其壽考則喜，見其衰老則懼。</small>」

#### 22

子曰：「古者言之不出，恥躬之不逮也。<small>包曰：古人之言不妄出口，為身行之將不及。</small>」

#### 23

子曰：「以約失之者，鮮矣！<small>孔曰：俱不得中，奢則驕佚招禍，儉約無憂患。</small>」

#### 24

子曰：「君子欲訥於言而敏於行。<small>包曰：訥、遲鈍也，言欲遲而行欲疾。</small>」

#### 25

子曰：「德不孤，必有鄰。<small>方以類聚，同志相求，故必有鄰，是以不孤。</small>」

#### 26

子游曰：「事君數，斯辱矣，朋友數，斯疏矣。<small>數謂速數之數。</small>」