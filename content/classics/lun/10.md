---
title: "鄉黨第十"
subtitle: ""
date: 2022-11-04T11:10:47+08:00
lastmod: 2023-05-08
draft: false
brewing: false
weight: 10
---

#### 1

孔子於鄉黨，恂恂如也，似不能言者，<small>王曰：恂恂、溫恭之貌。</small>其在宗廟朝廷，便便言，唯謹爾，<small>鄭曰：便便、辯也，雖辯而謹敬。</small>朝與下大夫言，侃侃如也，<small>孔曰：侃侃、和樂之貌。</small>與上大夫言，誾誾如也，<small>孔曰：誾誾、中正之貌。</small>君在，踧踖如也，與與如也。<small>馬曰：君在、視朝也，踧踖、恭敬之貌，與與、威儀中適之貌。</small>

#### 2

君召使擯，<small>鄭曰：君召使擯者、有賓客，使迎之。</small>色勃如也，<small>孔曰：必變色。</small>足躩如也，<small>包曰：足躩、盤辟貌。</small>揖所與立，左右其手，衣前後襜如也，<small>鄭曰：揖左人，左其手，揖右人，右其手，一俛一仰，衣前後襜如也。</small>趨進，翼如也，<small>孔曰：言端好。</small>賓退，必復命曰「賓不顧矣」。<small>鄭曰：復命、白君賓已去矣。</small>

#### 3

入公門，鞠躬如也，如不容，<small>孔曰：斂身。</small>立不中門，行不履閾，<small>孔曰：閾、門限。</small>過位，色勃如也，足躩如也，<small>包曰：過君之空位。</small>其言似不足者，攝齊升堂，鞠躬如也，屏氣似不息者，<small>孔曰：皆重慎也，衣下曰齊，攝齊者、摳衣也。</small>出，降一等，逞顏色，怡怡如也，<small>孔曰：先屏氣，下階舒氣，故怡怡如也。</small>沒階，趨進，翼如也，<small>孔曰：沒、盡也，下盡階。</small>復其位，踧踖如也。<small>孔曰：來時所過位。</small>

#### 4

執圭，鞠躬如也，如不勝，<small>包曰：為君使聘問鄰國，執持君之圭，鞠躬者、敬慎之至。</small>上如揖，下如授，勃如戰色，足蹜蹜如有循，<small>鄭曰：上如揖、授玉宜敬，下如授、不敢忘禮，戰色、敬也，足蹜蹜如有循、舉前曳踵行。</small>享禮，有容色，<small>鄭曰：享、獻也，聘禮既聘而享，用圭璧，有庭實。</small>私覿，愉愉如也。<small>鄭曰：覿、見也，既享，乃以私禮見，愉愉、顏色和。</small>

#### 5

君子不以紺緅飾，<small>孔曰：一入曰緅，飾者、不以為領袖緣也，紺者、齊服盛色以為飾衣，似衣齊服，緅者、三年練，以緅飾衣，為其似衣喪服，故皆不以為飾衣。</small>紅紫不以為褻服，<small>王曰：褻服、私居服，非公會之服，皆不正，褻尚不衣，正服無所施。</small>當暑，袗絺綌，必表而出之，<small>孔曰：暑則單服，絺綌、葛也，必表而出之、加上衣。</small>緇衣羔裘，素衣麑裘，黃衣狐裘，褻裘長，短右袂，<small>孔曰：服皆中外之色相稱也，私家裘長、主溫，短右袂、便作事。</small>必有寢衣，長一身有半，<small>孔曰：今之被也。</small>狐貉之厚以居，<small>鄭曰：在家以接賓客。</small>去喪，無所不佩，<small>孔曰：去、除也，非喪則備佩所宜佩也。</small>非帷裳必殺之，<small>王曰：衣必有殺縫，唯帷裳無殺也。</small>羔裘玄冠不以弔，<small>孔曰：喪主素，吉主玄，吉凶異服。</small>吉月必朝服而朝，<small>孔曰：吉月、月朔也，朝服、皮弁服。</small>齊必有明衣布。<small>孔曰：以布為沐浴衣。</small>

#### 6

齊必變食，<small>孔曰：改常饌。</small>居必遷坐，<small>孔曰：易常處。</small>食不厭精，膾不厭細，食饐而餲、<small>孔曰：饐餲、臭味變。</small>魚餒而肉敗不食，<small>孔曰：魚敗曰餒。</small>色惡不食，臭惡不食，失飪不食，<small>孔曰：失飪、失生熟之節。</small>不時不食，<small>鄭曰：不時、非朝夕日中時。</small>割不正不食，不得其醬不食，<small>馬曰：魚膾非芥醬不食。</small>肉雖多，不使勝食氣<q>釋文曰說文作既，云小食也</q>，唯酒無量，不及亂，沽酒市脯不食，不撤薑食，<small>孔曰：撤、去也，齊禁薰物<q>釋文作焄，云本或作葷，同，本今作薰</q>，薑辛而不臭，故不去。</small>不多食，<small>孔曰：不過飽。</small>祭於公，不宿肉，<small>周曰：助祭於君所，得牲體，歸則班賜，不留神惠。</small>祭肉不出三日，出三日，不食之矣，<small>鄭曰：自其家祭肉過三日不食，是褻鬼神之餘。</small>食不語，寢不言，雖疏食、菜羹、瓜<q>釋文曰魯讀瓜為必，今從古</q>，祭必齊如也，<small>孔曰：齊、嚴敬貌，三物雖薄，祭之必敬。</small>

#### 7

席不正不坐，鄉人飲酒，杖者出，斯出矣。<small>孔曰：杖者、老人也，鄉人飲酒之禮，主於老者，老者禮畢，出，孔子從而後出。</small>

#### 8

鄉人儺，朝服而立於阼。<small>孔曰：儺、驅逐疫鬼，恐驚先祖，故朝服而立於廟之阼階。</small>

#### 9

問人於他邦，再拜而送之。<small>孔曰：拜送使者、敬也。</small>

#### 10

康子饋藥，拜而受之，<small>包曰：饋孔子藥。</small>曰：「丘未達，不敢嘗。」<small>孔曰：未知其故，故不敢嘗，禮也。</small>

#### 11

廄焚，子退朝，曰：「傷人乎？」不問馬。<small>鄭曰：重人賤畜，退朝、自君之朝來歸。</small>

#### 12

君賜食，必正席先嘗之，<small>孔曰：敬君惠也，既嘗之，乃以班賜。</small>君賜腥，必熟而薦之，<small>孔曰：薦其先祖。</small>君賜生，必畜之，侍食於君，君祭，先飯。<small>鄭曰：於君祭則先飯矣，若為君嘗食然。</small>

#### 13

疾，君視之，東首，加朝服，拖紳。<small>包曰：夫子疾，處南牖之下，東首，加其朝服，拖紳，紳、大帶，不敢不衣朝服見君。</small>

#### 14

君命召，不俟駕，行矣。<small>鄭曰：急趨君命，行出而車駕隨之。</small>

#### 15

入大廟，每事問。<small>鄭曰：為君助祭也，大廟、周公廟。</small>

#### 16

朋友死，無所歸，曰「於我殯」。<small>孔曰：重朋友之恩，無所歸、言無親昵。</small>

#### 17

朋友之饋，雖車馬，非祭肉，不拜。<small>孔曰：不拜者、有通財之義。</small>

#### 18

寢不尸，<small>包曰：偃臥四體，布展手足，似死人。</small>居不客。<small>孔曰：為室家之敬難久。</small>

#### 19

見齊衰者，雖狎，必變，<small>孔曰：狎者、素親狎。</small>見冕者與瞽者，雖褻，必以貌，<small>周曰：褻謂數相見，必當以貌禮之。</small>凶服者式之，式負版者，<small>孔曰：凶服者、送死之衣物，負版者、持邦國之圖籍。</small>有盛饌，必變色而作，<small>孔曰：作、起也，敬主人之親饋。</small>迅雷風烈，必變。<small>鄭曰：敬天之怒，風疾雷為烈。</small>

#### 20

升車，必正立執綏，<small>周曰：必正立執綏、所以為安。</small>車中內顧<q>釋文作車中不內顧，云魯讀車中內顧，今從古</q>，<small>包曰：車中內顧者、前視不過衡軛，傍視不過輢轂。</small>不疾言，不親指。

#### 21

色斯舉矣，<small>馬曰：見顏色不善則去之。</small>翔而後集，<small>周曰：迴翔審觀而後下止。</small>曰：「山梁雌雉，時哉，時哉！」子路共之，三嗅而作。<small>周曰：言山梁雌雉得其時而人不得其時，故嘆之，子路以其時物，故共具之，非本意，不苟食，故三嗅而作，作、起也。</small>