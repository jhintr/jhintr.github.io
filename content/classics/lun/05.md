---
title: "公冶長第五"
subtitle: ""
date: 2022-11-04T11:10:35+08:00
lastmod: 2023-05-04
draft: false
brewing: false
weight: 05
---



##### 1

子謂公冶長「可妻也，雖在縲紲之中，非其罪也」，以其子妻之。<small>孔曰：公冶長、弟子，魯人也，姓公冶、名長，縲、黑索，紲、攣也，所以拘罪人。</small>

##### 2

子謂南容「邦有道不廢，邦無道免於刑戮」，以其兄之子妻之。<small>王曰：南容、弟子南宮縚，魯人也，字子容，不廢、言見用。</small>

##### 3

子謂子賤<small>孔曰：子賤、魯人，弟子宓不齊。</small>「君子哉若人！魯無君子者，斯焉取斯」？<small>包曰：若人者、若此人也，如魯無君子，子賤安得此行而學行之。</small>

##### 4

子貢問曰：「賜也何如？」

子曰：「女器也。<small>孔曰：言女器用之人。</small>」

曰：「何器也？」

曰：「瑚璉也。<small>包曰：瑚璉、黍稷之器，夏曰瑚，殷曰璉，周曰簠簋，宗廟之器貴者。</small>」

##### 5

或曰：「雍也仁而不佞。<small>馬曰：雍、弟子仲弓名，姓冉。</small>」

子曰：「焉用佞？禦人以口給，屢憎於人，不知其仁，焉用佞？<small>孔曰：屢、數也，佞人口辭捷給，數為人所憎惡。</small>」

##### 6

子使漆彫開仕，對曰：「吾斯之未能信。<small>孔曰：開、弟子，漆彫姓、開名，仕進之道未能信者，未能究習。</small>」子說。<small>鄭曰：善其志道深。</small>

##### 7

子曰：「道不行，乘桴浮於海，從我者其由也與？<small>馬曰：桴、編竹木，大者曰栰，小者曰桴。</small>」

子路聞之喜，<small>孔曰：喜與己俱行。</small>子曰：「由也好勇過我，無所取材。<small>鄭曰：子路信夫子欲行，故言「好勇過我，無所取材」者，無所取於桴材，以子路不解微言，故戲之耳。一曰子路聞孔子欲浮海，便喜，不復顧望，故孔子歎其勇，曰「過我無所取哉」，言唯取於己，古字材哉同。</small>」

##### 8

孟武伯問：「子路仁乎？」

子曰：「不知也。<small>孔曰：仁道至大，不可全名也。</small>」

又問。

子曰：「由也，千乘之國可使治其賦也，<small>孔曰：賦、兵賦。</small>不知其仁也。」

「求也何如？」

子曰：「求也，千室之邑、百乘之家可使為之宰也，<small>孔曰：千室之邑、卿大夫之邑，卿大夫稱家，諸侯千乘，大夫百乘，宰、家臣。</small>不知其仁也。」

「赤也何如？」

子曰：「赤也，束帶立於朝，可使與賓客言也，<small>馬曰：赤、弟子公西華，有容儀，可使為行人。</small>不知其仁也。」

##### 9

子謂子貢曰：「女與回也孰愈？<small>孔曰：愈猶勝也。</small>」

對曰：「賜也何敢望回？回也聞一以知十，賜也聞一以知二。」

子曰：「弗如也！吾與女弗如也。<small>包曰：既然子貢不如，復云吾與女俱不如者，蓋欲以慰子貢也。</small>」

##### 10

宰予晝寢，<small>包曰：宰予、弟子宰我。</small>子曰：「朽木不可彫也，<small>包曰：朽、腐也，彫、彫琢刻畫。</small>糞土之牆不可杇也，<small>王曰：杇、槾也，此二者以喻雖施功猶不成。</small>於予與何誅？<small>孔曰：誅、責也，今我當何責於女乎？深責之。</small>」

子曰：「始吾於人也，聽其言而信其行，今吾於人也，聽其言而觀其行，於予與改是。<small>孔曰：改是聽言信行，更察言觀行，發於宰我之晝寢。</small>」

##### 11

子曰：「吾未見剛者。」

或對曰：「申棖。<small>包曰：申棖、魯人。</small>」

子曰：「棖也慾，焉得剛？<small>孔曰：慾、多情慾。</small>」

##### 12

子貢曰：「我不欲人之加諸我也，吾亦欲無加諸人。<small>馬曰：加、陵也。</small>」

子曰：「賜也，非爾所及也。<small>孔曰：言不能止人使不加非義於己。</small>」

##### 13

子貢曰：「夫子之文章，可得而聞也，<small>章、明也，文彩形質著見，可以耳目循。</small>夫子之言性與天道，不可得而聞也。<small>性者、人之所受以生也，天道者、元亨日新之道，深微，故不可得而聞也。</small>」

##### 14

子路有聞，未之能行，唯恐有聞。<small>孔曰：前所聞未及行，故恐後有聞，不得並行也。</small>

##### 15

子貢問曰：「孔文子何以謂之文也？<small>孔曰：孔文子、衛大夫孔圉，文、謚也。</small>」

子曰：「敏而好學，不恥下問，是以謂之文也。<small>孔曰：敏者、識之疾也，下問謂凡在己下者。</small>」

##### 16

子謂子產有君子之道四焉：<small>孔曰：子產、鄭大夫公孫僑。</small>其行己也恭，其事上也敬，其養民也惠，其使民也義。

##### 17

子曰：「晏平仲善與人交，久而敬之。<small>周曰：齊大夫，晏姓、平謚、名嬰。</small>」

##### 18

子曰：「臧文仲居蔡，<small>包曰：臧文仲、魯大夫臧孫辰，文、謚也，蔡、國君之守龜，出蔡地，因以為名焉，長尺有二寸，居蔡、僭也。</small>山節藻梲，<small>包曰：節者、栭也，刻鏤為山，梲者、梁上楹，畫為藻文，言其奢侈。</small>何如其知也？<small>孔曰：非時人謂之為知。</small>」

##### 19

子張問曰：「令尹子文<small>孔曰：令尹子文、楚大夫，姓鬭、名穀、字於菟。</small>三仕為令尹，無喜色，三已之，無慍色，舊令尹之政必以告新令尹，何如？」

子曰：「忠矣。」

曰：「仁矣乎？」

曰：「未知，焉得仁？<small>但聞其忠事，未知其仁也。</small>」

「崔子弒齊君，陳文子有馬十乘，棄而違之，<small>孔曰：皆齊大夫，崔杼作亂，陳文子惡之，捐其四十匹馬，違而去之。</small>至於他邦，則曰『猶吾大夫崔子也』，違之，之一邦，則又曰『猶吾大夫崔子也』，違之，何如？」

子曰：「清矣。」

曰：「仁矣乎？」

曰：「未知，焉得仁？<small>孔曰：文子辟惡逆、去無道、求有道，當春秋時，臣陵其君皆如崔杼，無有可止者。</small>」

##### 20

季文子三思而後行，子聞之，曰：「再，斯可矣！<small>鄭曰：季文子、魯大夫季孫行父，文、謚也，文子忠而有賢行，其舉事寡過，不必及三思。</small>」

##### 21

子曰：「甯武子<small>馬曰：衛大夫甯俞，武、謚也。</small>邦有道則知，邦無道則愚，其知可及也，其愚不可及也。<small>孔曰：佯愚似實，故曰不可及也。</small>」

##### 22

子在陳曰：「歸與，歸與！吾黨之小子狂簡，斐然成章，不知所以裁之。<small>孔曰：簡、大也，孔子在陳，思歸欲去，故曰「吾黨之小子狂簡者進取於大道，妄作穿鑿以成文章，不知所以裁制，我當歸以裁制之耳」，遂歸。</small>」

##### 23

子曰：「伯夷、叔齊不念舊惡，怨是用希。<small>孔曰：伯夷、叔齊，孤竹君之二子，孤竹、國名。</small>」

##### 24

子曰：「孰謂微生高直？<small>孔曰：微生姓、名高，魯人也。</small>或乞醯焉，乞諸其鄰而與之。<small>孔曰：乞之四鄰以應求者，用意委曲，非為直人。</small>」

##### 25

子曰：「巧言、令色、足恭，<small>孔曰：足恭、便僻貌。</small>左丘明恥之，丘亦恥之，<small>孔曰：左丘明、魯大史。</small>匿怨而友其人，<small>孔曰：心內相怨而外詐親。</small>左丘明恥之，丘亦恥之。」

##### 26

顏淵、季路侍，子曰：「盍各言爾志？」

子路曰：「願車馬衣裘與朋友共，敝之而無憾。<small>孔曰：憾、恨也。</small>」

顏淵曰：「願無伐善，<small>孔曰：不自稱己之善。</small>無施勞。<small>孔曰：不以勞事置施於人。</small>」

子路曰：「願聞子之志。」

子曰：「老者安之，朋友信之，少者懷之。<small>孔曰：懷、歸也。</small>」

##### 27

子曰：「已矣乎！吾未見能見其過而內自訟者也。<small>包曰：訟猶責也，言人有過莫能自責。</small>」

##### 28

子曰：「十室之邑，必有忠信如丘者焉，不如丘之好學也。」