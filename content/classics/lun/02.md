---
title: "為政第二"
subtitle: ""
date: 2022-11-04T11:10:26+08:00
lastmod: 2023-05-02
draft: false
brewing: false
weight: 02
---



#### 1

子曰：「為政以德，譬如北辰，居其所而衆星共之。<small>包曰：德者無為，猶北辰之不移而衆星共之。</small>」

#### 2

子曰：「詩三百，<small>孔曰：篇之大數。</small>一言以蔽之，<small>包曰：蔽猶當也。</small>曰『[思無邪](/classics/shi/29/#1)』。<small>包曰：歸於正。</small>」

#### 3

子曰：「道之以政，<small>孔曰：政謂法教。</small>齊之以刑，<small>馬曰：齊整之以刑罰。</small>民免而無恥，<small>孔曰：免、苟免。</small>道之以德，<small>包曰：德謂道德。</small>齊之以禮，有恥且格。<small>格、正也。</small>」

#### 4

子曰：「吾十有五而志于學，三十而立，<small>有所成也。</small>四十而不惑，<small>孔曰：不疑惑。</small>五十而知天命，<small>孔曰：知天命之終始。</small>六十而耳順，<small>鄭曰：耳聞其言而知其微旨。</small>七十而從心所欲不踰矩。<small>馬曰：矩、法也，從心所欲無非法。</small>」

#### 5

孟懿子問孝，<small>孔曰：魯大夫仲孫何忌，懿、謚也。</small>子曰：「無違。」

樊遲御，子告之曰：「孟孫問孝於我，我對曰『無違』。<small>鄭曰：恐孟孫不曉無違之意，將問於樊遲，故告之，樊遲、弟子樊須。</small>」

樊遲曰：「何謂也？」

子曰：「生，事之以禮，死，葬之以禮，祭之以禮。」

#### 6

孟武伯問孝，子曰：「父母唯其疾之憂。<small>馬曰：武伯、懿子之子仲孫彘，武、謚也，言孝子不妄為非，唯疾病然後使父母憂。</small>」

#### 7

子游問孝，<small>孔曰：子游、弟子，姓言、名偃。</small>子曰：「今之孝者，是謂能養，至於犬馬，皆能有養，不敬，何以別乎？<small>包曰：犬以守禦，馬以代勞，能養人者。一曰人之所養乃至於犬馬，不敬則無以別，孟子曰「食而不愛，豕畜之，愛而不敬，獸畜之」。</small>」

#### 8

子夏問孝，子曰：「色難。<small>包曰：色難者、謂承順父母顏色乃為難。</small>有事，弟子服其勞，有酒食，先生饌，<small>馬曰：先生謂父兄，饌、飲食也。</small>曾是以為孝乎？<small>馬曰：孔子喻子夏，服勞先食，汝謂此為孝乎？未孝也，承順父母顏色乃為孝也。</small>」

#### 9

子曰：「吾與回言，終日不違，如愚，<small>孔曰：回、弟子，姓顏、名回、字子淵，魯人也，不違者、無所怪問於孔子之言，默而識之，如愚。</small>退而省其私，亦足以發，回也不愚。<small>孔曰：察其退還與二三子說繹道義，發明大體，知其不愚。</small>」

#### 10

子曰：「視其所以，<small>以、用也，言視其所行用。</small>觀其所由，<small>由、經也，言觀其所經從。</small>察其所安，人焉廋哉，人焉廋哉？<small>孔曰：廋、匿也，言觀人終始，安所匿其情。</small>」

#### 11

子曰：「溫故而知新，可以為師矣。<small>溫、尋也，尋繹故者，又知新者，可以為人師矣。</small>」

#### 12

子曰：「君子不器。<small>包曰：器者各周其用，至於君子，無所不施。</small>」

#### 13

子貢問君子，子曰：「先行其言而後從之。<small>孔曰：疾小人多言而行之不周。</small>」

#### 14

子曰：「君子周而不比，<small>孔曰：忠信為周，阿黨為比。</small>小人比而不周。」

#### 15

子曰:「學而不思則罔，<small>包曰：學不尋思其義，則罔然無所得。</small>思而不學則殆。<small>不學而思，終卒不得，使人精神疲殆。</small>」

#### 16

子曰：「攻乎異端，斯害也已矣。<small>攻、治也，善道有統，故殊塗而同歸，異端不同歸也。</small>」

#### 17

子曰：「由！誨女知之乎？<small>孔曰：由、弟子，姓仲、名由、字子路。</small>知之為知之，不知為不知，是知也。」

#### 18

子張學干祿，<small>鄭曰：子張、弟子，姓顓孫、名師、字子張，干、求也，祿、祿位也。</small>子曰：「多聞闕疑，慎言其餘，則寡尤，<small>包曰：尤、過也，疑則闕之，其餘不疑猶慎言之，則少過。</small>多見闕殆，慎行其餘，則寡悔，<small>包曰：殆、危也，所見危者，闕而不行，則少悔。</small>言寡尤，行寡悔，祿在其中矣。<small>鄭曰：言行如此，雖不得祿，亦同得祿之道。</small>」

#### 19

哀公問曰：「何為則民服？<small>包曰：哀公、魯君謚。</small>」

孔子對曰：「舉直錯諸枉，則民服，<small>包曰：錯、置也，舉正直之人用之，廢置邪枉之人，則民服其上。</small>舉枉錯諸直，則民不服。」

#### 20

季康子問：「使民敬忠以勸，如之何？<small>孔曰：魯卿季孫肥，康、謚。</small>」

子曰：「臨之以莊則敬，<small>包曰：莊、嚴也，君臨民以嚴，則民敬其上。</small>孝慈則忠，<small>包曰：君能上孝於親，下慈於民，則民忠矣。</small>舉善而教不能則勸。<small>包曰：舉用善人而教不能者，則民勸勉。</small>」

#### 21

或謂孔子曰：「子奚不為政？<small>包曰：或人以為居位乃是為政。</small>」

子曰：「書云『孝于惟孝，友于兄弟』，施於有政，是亦為政，奚其為為政？<small>包曰：孝于惟孝、美大孝之辭，友于兄弟、善於兄弟，施、行也，所行有政道，與為政同。</small>」

#### 22

子曰：「人而無信，不知其可也，<small>孔曰：言人而無信，其餘終無可。</small>大車無輗，小車無軏，其何以行之哉？<small>包曰：大車、牛車，輗者、轅端橫木以縛軛，小車、駟馬車，軏者、轅端上曲鉤衡。</small>」

#### 23

子張問：「十世可知也？<small>孔曰：文質禮變。</small>」

子曰：「殷因於夏禮，所損益可知也，周因於殷禮，所損益可知也，<small>馬曰：所因謂三綱五常，所損益謂文質三統。</small>其或繼周者，雖百世可知也。<small>物類相召，世數相生，其變有常，故可預知。</small>」

#### 24

子曰：「非其鬼而祭之，諂也，<small>鄭曰：人神曰鬼，非其祖考而祭之者，是諂求福。</small>見義不為，無勇也。<small>孔曰：義所宜為而不能為，是無勇。</small>」