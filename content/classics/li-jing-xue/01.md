---
title: "明例第一"
date: 2021-03-03T08:05:55+08:00
draft: false
brewing: false
weight: 1
js:
    - /js/toc.js
---


{{<subtitle>}}曹元弼學{{</subtitle>}}


#### 尊尊親親長長賢賢男女有别五大義例 {#1}

易曰「有天地然後有萬物，有萬物然後有男女，有男女然後有夫婦，有夫婦然後有父子，有父子然後有君臣，有君臣然後有上下，有上下然後禮義有所錯。」禮大傳曰「尊尊也、親親也、長長也、男女有别，此不可得與民變革者也。」中庸曰「親親之殺，尊賢之等，禮所生也，天下之達道五，曰君臣也、父子也、夫婦也、昆弟也、朋友之交也。」論語曰「殷因於夏禮，所損益可知也，周因於殷禮，所損益可知也。」先儒以所因爲三網五常，然則禮之大體曰親親、曰尊尊、曰長長、曰賢賢、曰男女有别，此五者五倫之道而統之以三綱，曰君爲臣綱、父爲子綱、夫爲妻綱，長長統於親親，賢賢統於尊尊。三者以爲之經，五者以爲之緯，五者以爲之經，冠、昏、喪、祭、聘、覲、射、鄉以爲之緯，冠、昏、喪、祭、聘、覲、射、鄉以爲之經，服物、采章、節文、等殺以爲之緯，本末終始，同條共貫，須臾不可離也，一物不可繆也。今順考經文，明揭要領，俾學者知禮之所尊尊其義。三代之學，皆所以明人倫、天經、地義、民行，得之者生，失之者死，爲之者人，舍之者禽獸，知者知此，仁者體此，勇者强此，政者正此，刑者型此，樂者樂此，聖人之所以作君作師，生民之所以相生相養，皆由此道出也，其大例凡若干事。

凡經十七篇。親親之禮八。嘉禮二，曰士冠禮，

> 冠禮明父子之親。

曰士昏禮。

> 昏禮自親迎以下明夫婦之義，凡分兩大節，曰夫婦之禮，曰婦事舅姑之禮，皆親親也。

凶禮三，曰士喪禮，日既夕禮<q>鄭目録云士喪之下篇</q>，曰士虞禮。吉禮三，曰特牲饋食禮，曰少牢饋食禮，曰有司徹<q>鄭目録云少牢之下篇</q>。

> 喪、祭皆明父子之恩。

尊尊之禮五。嘉禮三，曰燕禮，曰大射儀，曰公食大夫禮。賓禮二，曰聘禮，曰覲禮。

> 燕、射，君與臣行禮，聘、食，主國之君與使臣行禮，覲，諸侯與天子行禮，皆所以明君臣之義，尊尊也。

長長之禮二。皆嘉禮，曰鄉飲酒禮，曰鄉射禮。

> 鄉飲酒、鄉射立三賓及旅酬，少長以齒，終於沃洗者，弟長無遺，皆明長幼之序。又黨正飲酒，正齒位，亦名鄉飲酒，今亡，略見禮記鄉飲酒義篇。

賢賢之禮三。賓禮一，曰士相見禮。

> 士相見，明朋友之道。凡朋友之禮皆賢賢。劉氏敞曰「古者非其人不友，非其大夫不見。」

嘉禮二，曰鄉飲酒禮，曰鄉射禮。

> 飲、射立賓、介，皆賢賢。

男女有别之禮一。曰士昏禮。

> 昏禮自親迎以前明男女之别。曲禮曰「男女非有行媒，不相知名，非受幣，不交不親。」鄭曰「重别。」昏義曰「男女有别而后夫婦有義。」

親親、尊尊、長長、賢賢、男女有别，五者皆備之禮一。曰凶禮，喪服。

> 大傳「服術，一曰親親，二曰尊尊。」鄭曰「親親，父母爲首，尊尊，君爲首。」又「父子一體，夫妻一體，昆弟一體。」服之本義，皆至親以期断，親親也。父至尊，君至尊，夫至尊，皆加隆斬衰三年，以明三綱，尊尊也。期以下旁親，長殤、中殤降一等，下殤降二等，長長也<q>大傳所謂長幼</q>。爲師心喪三年，朋友麻，賢賢也。異姓主名，昆弟之妻，母婦之名，窮則無服，推而遠之，男女有别也。

凡冠禮，以親親爲經，而尊尊、長長、賢賢緯之。

> 冠禮，親親之禮也，而如適子冠於阼，則尊祖敬宗之義，冠畢，奠摯見于君，則尊君之義，皆尊尊也。冠者見于兄弟，又以摯見于卿大夫、鄉先生，長長也<q>孝經「以敬事長則順」謂官長</q>。主人戒賓，樂與賢者歡成之，及三加彌尊，責以成人之禮，賢賢也<q>經文一器數之微，一儀節之細，皆此五者相爲經緯，每篇略舉數事爲例，因一反三，是在學者</q>。

凡昏禮，以親親、男女有别爲經，而尊尊、賢賢緯之。

> 昏禮，親親、男女有别之禮也，而如適婦、庶婦醴、醮不同，則尊尊之義。先嫁三月，教於公宮、宗室，婦入三月，然後祭行，以三月一時，人之賢否可得知，則賢賢之義。詩序曰「憂在進賢，不淫其色。」

凡喪禮，以親親爲經，而尊尊、賢賢、男女有别緯之。

> 喪禮，親親之禮也，而如初喪，惟君命出，君至，見馬首不哭，大夫特拜、士旅拜之等，則尊尊之義。君於士有師友之恩，爲之賜視大斂，公史讀遣，成其得禮之正以終，則賢賢之義。其母之喪，則內御者浴，及室中、堂上、堂下男女各異位，則男女有别之義。

凡祭禮，以親親爲經，而尊尊、長長、賢賢、男女有别緯之。

> 祭禮，親親之禮也，而如支子不祭，小宗祭而兄弟皆來，與宗子祭則族人皆侍，及嗣舉奠爲上餕之等，則尊尊之義。賓、兄弟皆有長，賓弟子、兄弟弟子各舉觯于其長，則長長之義。賓備三獻，帥朋友以助敬，則賢賢之義。夫婦致爵不相襲處，酢必易爵，則男女有别之義。

凡燕禮，以尊尊爲經，而長長、賢賢緯之。

> 燕禮，尊尊之禮也，而如射人作大夫長升受旅之等，則長長之義。射人請賓，非其人不與燕，則賢賢之義。

凡大射，以尊尊爲經，而賢賢緯之。

> 大射先行燕禮，其射時，公將射以下諸儀，尊尊也。唱獲、釋算、勝飲不勝者之等，賢賢也。

凡聘禮，以尊尊爲經，而親親、賢賢、長長緯之。

> 聘禮，尊尊之禮也，而如兄弟之國問夫人，及賓行釋幣于禰，賜饔、羹飪、筮一尸之等，則親親之義。聘用圭璋，相厲以禮，則賢賢之義。上介及衆介將行，俟於使者之門，反又送於門，則長長之義。

凡食禮，以尊尊爲經，而賢賢緯之。

> 食禮明賓客、君臣之義，君臣之義，尊尊也，賓客之義，賢賢也，故使者聘而誤，主君弗親饗食，所以愧厲之也。

凡覲禮，以尊尊爲經，而親親、賢賢緯之。

> 覲禮，尊尊之禮也，而如諸侯同姓、異姓受舍異位，將覲釋幣于禰之等，則親親之義。侯氏告聽事，天子曰無事，賜車服、饗醴之等，則賢賢之義。

凡鄉飲酒、鄉射，以長長、賢賢爲經，而尊尊緯之。

> 飲、射，諸公大夫爲遵者，其禮亞於賓，尊尊也。

凡士相見，以賢賢爲經，而尊尊、長長緯之。

> 士相見，始見於君之等，尊尊也。士見於大夫之等，長長也。

#### 節文等殺例 {#2}

若夫節文等殺、器服之例則莫詳於淩氏廷堪禮經釋例，[宮室之例](#4)則莫詳於李氏如圭儀禮釋宮，[職官之例](#5)則莫詳於胡氏匡衷釋官，[經注疏立文之例及讀經例](#12)則莫詳於陳氏澧東塾讀書記儀禮篇，而末學淺闇，亦有一得，今比緝要删如左。

禮經釋例序曰：

> 儀禮十七篇，禮之本經也，其節文威儀，委曲繁重，驟閲之如治絲而棼，細繹之皆有經緯可分也，乍覩之如入山而迷，徐歷之皆有塗徑可躋也，經緯塗徑之謂何？例而已矣。

> 如鄉飲酒，此飲食之禮也，而有司徹祭畢飲酒，其例亦與之同，尸即鄉飲酒之賓也，侑即鄉飲酒之介也，主人獻尸、主人獻侑、主人受尸酢，即鄉飲酒之主人獻賓、主人獻介、賓酢主人也，主人酬尸、奠而不舉，即鄉飲酒之主人酬賓、奠而不舉也，旅酬無算爵，即鄉飲酒之旅酬無算爵也，此異中之同也。有司徹獻尸、獻侑及受尸酢，有豆籩、牢俎、匕湆、肉湆、燔從諸節，鄉飲酒獻賓、獻介及酢主人，但薦與俎而已，有司徹獻尸、獻侑之禮，主人、主婦、上賓凡三獻，鄉飲酒但主人一獻而已，有司徹獻尸侑畢，復有獻長賓、主人自酢及酬賓之儀，鄉飲酒但獻衆賓而已，有司徹旅酬，使二人舉觯于尸侑以發端，鄉飲酒但使一人舉觯于賓而已，有司徹無算爵，賓黨則用主人酬賓之觯，主人黨則用兄弟後生所舉之觯以發端，鄉飲酒則但使二人舉觯于賓與介而已，此同中之異也。推之于士冠禮，冠畢醴賓以一獻之禮，鄉飲酒、鄉射明日息司正，特牲饋食禮祭畢獻賓，其例皆大約相同，而鄉射之同於鄉飲酒者，更無論也。

> 又如聘禮之聘享覿，此賓客之禮也，而聘畢問卿、面卿，及士昏禮納采、納徵之屬，其例亦與之同，問卿授束帛，昏禮授鴈，即享禮之授璧也，問卿及昏禮納徵庭實用皮，即享禮之庭實用皮也，昏禮使者禮畢，主人禮賓，即聘禮之聘賓禮畢，主國之君禮賓也，面卿幣用束錦、庭實用馬，即私覿之幣用束錦、庭實用馬也，聘賓面卿畢，介面、衆介面，即聘賓之私覿畢，介覿、衆介覿也，此異中之同也。聘用圭，享用璧，面卿及昏禮無授玉之事，但用束帛及鴈，如享禮而已，聘禮聘賓至、昏禮使者至，皆設几筵，問卿，賓及廟門，不几筵，但擯者請命而已，聘禮既享未覿之際則禮賓，問卿畢，不儐，但行面卿之禮而已，聘禮禮賓，侑醴以幣，昏禮禮賓，但酌醴禮之而已，聘享聘賓、主國之君皆皮弁服，有襲、裼之殊，問卿聘賓、主人但朝服，昏禮使者主人但元端而已，聘禮受玉于中堂與東楹之閒，問卿則受幣于堂中西，昏禮則受鴈于楹閒而已，此同中之異也。推之于士相見禮及聘禮郊勞、致館、歸饔餼，其例皆大約相同，而聘禮之同于覲禮者，更無論也。

> 是故鄉飲酒、鄉射、燕禮、大射不同也，而其爲獻、酢、酬、旅酬、無算爵之例則同也，聘禮、覲禮不同也，而其爲郊勞、執玉、行享、庭實之例則同也，特牲饋食、少牢饋食不同也，而其爲尸飯、主人初獻、主婦亞獻、賓長三獻、祭畢飲酒之例則同也，鄉射、大射不同也，而其爲司射誘射、初射不釋獲、再射釋獲飲不勝者、三射以樂節射飲不勝者之例則同也，不會通其例，一以貫之，祇厭其轇轕重複而已耳，烏覩所謂經緯塗徑者哉！

> 廷堪肆力是經，潛玩既久，知其閒同異之文與夫詳略隆殺之故，蓋悉體夫天命民彝之極而出之，信非大聖人不能作也，學者舍是，奚以爲節性修身之本哉！肄習之餘，心有所得，初仿爾雅，爲禮經釋名十二篇，如是者有年，漸覺非他經可比，其宏綱細目，必以例爲主，有非訓詁名物所能賅者，乃删蕪就簡，定爲禮經釋例，證以羣經，區爲八類，曰通例，曰飲食之例，曰賓客之例，曰射例，曰變例，曰祭例，曰器服之例，曰雜例，至于第十一篇，説者雖多，由不明尊尊之旨，故罕得經意，乃爲封建尊尊服制考一篇，附於變例後。

**通例**

凡迎賓，主人敵者於大門外，主人尊者於大門內。

凡君與臣行禮，皆不迎。

凡入門，賓入自左，主人入自右，皆主人先入。

凡以臣禮見者，則入門右。

凡入門，將右曲，揖，北面曲，揖，當碑，揖，謂之三揖。

凡升階，皆讓，賓主敵者俱升，不敵者不俱升。

凡升階，皆連步，唯公所辭則栗階。

凡門外之拜，皆東西面，堂上之拜皆北面。

凡室中、房中拜，以西面爲敬，堂下拜以北面爲敬。

凡臣與君行禮，皆堂下再拜稽首，異國之君亦如之。

凡君待以客禮，下拜則辭之，然後升成拜。

凡爲人使者，不答拜。

凡拜送之禮，送者拜，去者不答拜。

凡丈夫之拜坐，婦人之拜興，丈夫之拜奠爵，婦人之拜執爵。

凡婦人于丈夫，皆俠拜。

凡婦人重拜則扱地。

凡推手曰揖，引手曰厭。

凡送賓，主人敵者于大門外，主人尊者于大門內。

凡君與臣行禮，皆不送。

凡授受之禮，同面者謂之並授受。

凡授受之禮，相鄉者謂之訝授受。

凡授受之禮，敵者于楹閒，不敵者不于楹閒。

凡相禮者之授受，皆訝授受。

凡卑者于尊者，皆奠而不授，若尊者辭乃授。

凡佐禮者，在主人曰擯，在客曰介。

凡賓、主人禮，盛者專階，不盛者不專階。

凡戒賓、宿賓，宿者必先戒，禮殺者則不宿。

凡賓升席自西方，主人升席自北方。

凡禮盛者必先盥。

凡降洗、降盥，皆壹揖、壹讓升。

凡賓、主人敵者，降則皆降。

凡一辭而許曰禮辭，再辭而許曰固辭，三辭不許曰終辭。

凡庭洗設於阼階東南，南北以堂深，天子諸侯當東霤，卿大夫士當東榮，水在洗東。

凡內洗設于北堂上，南北直室東隅，東西直房戶與隅閒。

凡設尊，賓、主人敵者于房戶之閒，君臣則于東楹之西，並兩壺，有元酒，有禁。

凡醴尊，皆設于房中，側尊，無元酒。

凡堂上之篚，在尊南，東肆。

凡堂下之篚，在洗西，南肆。

凡陳鼎，大夫、士門外北面，北上，諸侯門外南面，西上，反吉則西面。

凡設席，南鄉、北鄉以西方爲上，惟統于主人則東上，東鄉、西鄉以南方爲上，惟統于南面之席則北上<q>此條原文背曲禮，不可從，今易之</q>。

**飲食之例**

凡主人進賓之酒謂之獻。

凡賓報主人之酒謂之酢。

凡主人先飲以勸賓之酒謂之酬。

凡正獻既畢之酒謂之旅酬。

凡旅酬既畢之酒謂之無算爵。

凡獻酒皆有薦，禮盛者則設俎。

凡薦脯醢在升席先，設俎在升席後。

凡獻酒，禮盛者受爵于席前，拜與卒爵于階上。

凡獻酒，禮盛者則啐酒，告旨。

凡啐酒于席末，告旨則降席拜。

凡獻酒，禮盛者受爵、告旨、卒爵皆拜，酢主人，禮殺者不拜告旨，又殺者不酢主人。

凡酢，如獻禮，崇酒，不告旨，禮殺者則以虚爵授之。

凡賓告旨在卒爵前，于席西拜，主人崇酒在卒爵後，于階上拜。

凡禮盛者坐卒爵，禮殺者立卒爵。

凡酬酒，先自飲，復酌，奠而不授，舉觯、媵爵亦如之。

凡酬酒，奠而不舉，禮殺者則用爲旅酬、無算爵始。

凡酬酒，不拜洗。

凡獻工與笙于階上，獻獲者與釋獲者于堂下，獻祝與佐食于室中。

凡一人舉觯爲旅酬始，二人舉觯爲無算爵始。

凡旅酬，皆以尊酬卑，謂之旅酬下爲上。

凡旅酬，不及獻酒者不與。

凡旅酬，皆拜，不祭，立飲。

凡旅酬，不洗，不拜既爵。

凡無算爵，必先徹俎、降階。

凡無算爵，皆説屨升坐乃羞。

凡無算爵不拜，唯受爵于君者拜。

凡無算爵，堂上、堂下執事者皆與。

凡奠爵，將舉者於右，不舉者於左。

凡君之酒曰膳，臣之酒曰散。

凡食禮，初食三飯，卒食九飯。

凡設饌，以豆爲本。

凡正饌先設，用黍稷俎豆，加饌後設，用稻粱庶羞。

凡初食加饌之稻粱，則用正饌之俎豆，卒食正饌之黍稷，則用加饌之庶羞。

凡正饌醯醬大羹湆，加饌簠粱，皆公親設。

凡公親設之饌，必坐遷之，公親臨食，必辭之。

凡食禮有豆無籩，飮酒之禮豆籩皆有。

凡食賓以幣曰侑幣，飲賓以幣曰酬幣。

凡燕禮使宰夫爲主人，食禮公自爲主人。

凡醴皆設柶，用籩豆。

凡醴皆用觯，不卒爵。

凡祭醴，始扱一祭，又扱再祭，謂之祭醴三。

凡酌而無酬酢曰醮。

凡執爵皆左手，祭薦皆右手。

凡祭薦者坐，祭俎者興，祭薦者執爵，祭俎者奠爵。

凡祭薦不捝手，祭俎則捝手。

凡祭酒，禮盛者啐酒，不盛者不啐酒，祭肺，禮盛者嚌肺，不盛者不嚌肺。

凡祭，皆于豆籩之閒，或上豆之閒。

凡餕者亦祭。

凡飲酒，君臣不相襲爵，男女不相襲爵。

凡脯醢謂之薦，出自東房。

凡牲皆用右胖，唯變禮反吉用左胖。

凡牲二十一體，謂之體解。

凡牲七體，謂之豚解。

凡肺皆有二，一舉肺，一祭肺。

凡牲，殺曰饗，生曰餼，饔之屬皆陳於堂上下，餼之屬皆陳於門內外。

凡食于廟，燕于寢，鄉飲酒于庠。

**賓客之例**

凡賓至，則使人郊勞。

凡郊勞畢，皆致館。

凡賓至廟門，皆設几筵。

凡賓、主人相見，皆行受贄之禮。

凡賓、主人受贄畢，禮盛者則行享禮。

凡賓、主人行禮畢，主人待賓，用醴則謂之禮，不用醴則謂之儐。

凡爲人使者，正禮畢則行私覿或私面之禮。

凡賓、主人禮畢，皆還其摯。

凡庭實之皮，皆攝之，內文，入設于庭，賓致命于堂則張皮于庭，主人受幣則受皮者受之。

凡庭實之馬，右牽之，入設于庭，賓授幣于堂則受馬者受馬于庭，主人授其屬幣則馬出。

凡聘、覲禮畢，主人皆親勞賓。

凡禮畢勞賓後，則使人致禮于賓。

凡會同之禮，四傳擯，皆如覲禮。

凡會同巡守之禮，皆祀方明。

凡天子於諸侯則傳擯，諸侯於聘賓則旅擯。

凡相大禮，皆上擯之事。

凡諸侯使人于諸侯謂之聘，使人于大夫謂之問，小聘亦謂之問。

凡聘、問、覲皆于廟，會、同于壇，士相見于寢。

**射例**

凡射皆三次，初射，三耦射，不釋獲，再射，三耦與衆耦皆射，三射，以樂節射，皆釋獲，飲不勝者。

凡再射、三射，皆先升射，次取矢加楅，次數獲，次飲不勝者，次拾取矢，唯初射不數獲，不飲。

凡射，未升堂之前三揖，曰耦進揖，曰當階北面揖，曰及階揖。

凡射，既升堂之後三揖，曰升堂揖，曰當物北面揖，曰及物揖。

凡射後二揖，曰卒射揖，曰降階與升射者相左交于階前揖。

凡拾取矢前四揖，曰耦進揖，曰當楅北面揖，曰及楅揖，曰上射進坐揖。

凡拾取矢，上射、下射各四揖，若兼取矢，則上射、下射各一揖。

凡拾取矢後四揖，曰既拾取矢揖，曰左還揖，曰北面搢三挾一个揖，曰既退與進者相左揖。

凡飲不勝者，未升堂之前三揖，曰耦進揖，曰當階北面揖，曰及階揖。

凡飲不勝者，既飲之後二揖，曰卒觯揖，曰降階與升飲者相左交于階前揖。

凡設楅于中庭，南當洗，東肆。

凡設中，南當楅，西當西序，東面。

凡有事于射則袒，無事于射則襲。

凡飲不勝者，尊者不勝則卑者不升，卑者不勝則升堂特飲。

凡公射，小射正贊決拾，小臣正贊袒，大射正授弓，小臣師授矢，卒射，小臣正贊襲。

凡公不勝飲公，則侍射者飲夾爵。

凡鄉射，司射命拾取矢，作拾取矢，大射，司射命拾取矢，小射正作拾取矢，所作皆惟上耦<q>此條原文不合經例，今易之</q>。

凡射者之事及釋獲者之事，皆司射統之。

凡獲者之事，皆司馬統之。

凡鄉射于序，大射于澤宮。

**變例**

凡始卒于室，小斂後則奉尸于堂。

凡大斂于阼階上，既殯則于西階上。

凡尸柩皆南首，唯朝祖及葬始北首。

凡楔齒、綴足爲奉體魄之始，奠脯醢爲事精神之始。

凡始卒，小斂、大斂、朝夕哭、朔月、薦新、遷柩朝廟、祖、大遣，皆奠。

凡奠，小斂以前皆在尸東，大斂以後皆在室中，遷祖以後皆在柩西，既還車則在柩東。

凡奠席皆東面設之，無席之奠則統于尸。

凡奠于殯宮，皆饋于下室，唯朔月及薦新不饋。

凡朝廟奠、祖奠、大遣奠，皆薦車馬。

凡將奠，皆先饌于東方，徹則設于西方。

凡奠于堂室者，陳徹皆升自阼階，降自西階，奠于庭者，陳由重北而西，徹由重南而東。

凡奠升自阼階，丈夫踊，降自西階，婦人踊，奠者由重南東，丈夫踊，謂之要節而踊。

凡柩朝祖如大斂奠，朝禰如小斂奠。

凡重置於中庭，三分庭一在南。

凡凶事無洗，或設盥于堂下，或設盥于門外。

凡君使人弔、襚、賵，主人皆拜稽顙成踊，非君之弔、襚、賵則拜而不踊。

凡君臨大斂，則主人拜稽顙成踊。

凡弔、襚、賵、贈、奠，於死者不拜。

凡主人之位，小斂前在尸東，小斂後在阼階下，謂之內位，既殯在門外，謂之外位。

凡婦人之位，小斂前在尸西，小斂後至既殯皆在阼階上，柩將行，始降在階閒。

凡凶事交相右，吉事交相左。

**祭例**

凡士祭，尸九飯，大夫祭，尸十一飯。

凡尸飯，舉脊爲食之始，舉肩爲食之終。

凡尸所食，皆加於肵俎，若虞祭則以篚代之。

凡肵俎皆載心舌，尸未入，先設于阼階西。

凡尸所食之肺脊，必先奠于菹豆，尸卒食，佐食始受之，加于肵俎。

凡尸未食前之祭，謂之堕祭，又謂之挼祭。

凡主人受尸嘏挼祭，尸酢主婦亦挼祭。

凡尸未入室之前，設饌于奥，謂之陰厭。

凡尸既出室之後，改饌于西北隅，謂之陽厭。

凡卒食酳尸，皆主人初獻，主婦亞獻，賓長三獻。

凡獻尸畢，皆獻祝及佐食。

凡主人初獻，從俎皆以肝，主婦亞獻、賓長三獻，從俎皆以燔，主人、主婦獻祝亦如之。

凡餕，士禮二人，大夫禮四人，餕畢亦有獻酢。

凡祭，尸不就洗，别設槃匜待之。

凡儐尸之禮，唯尸侑及主人備三獻，自主婦以下皆一獻禮成。

凡儐尸，主人獻，其從獻皆用羊，主婦獻，其從獻皆用豕，上賓獻，其從獻皆用魚。

凡儐尸，羊俎爲正俎，其餘皆以二俎益送之。

凡士祭，正獻後加爵三，下大夫祭，正獻後加爵二，儐尸則正獻後加爵一。

凡致爵，皆在賓三獻之閒，加爵亦致，若儐尸則於堂上獻尸侑時行之。

凡不儐尸之祭，賓三獻爵止則均神惠于室，加爵者爵止則均神惠于庭。

凡祭，陰厭則薦豆設俎，尸飯則加豆，亞獻則薦籩，若將儐尸則正獻不薦。

凡始虞之祭謂之袷事，再虞之祭謂之虞事，三虞卒哭之祭謂之成事。

凡卒哭明日祔廟之祭謂之祔。

凡期而祭謂之小祥，又期而祭謂之大祥，大祥閒一月之祭謂之禫。

凡虞祭，無肵俎，不致爵、不加爵，獻尸畢，不獻賓、不旅酬、不餕。

凡卒哭祭畢，餞尸于廟門外，亦三獻。

凡士祭，加爵後，嗣子入舉奠，大夫祭則不舉奠。

凡正祭于室，儐尸則于堂。

凡尸在室中皆東面，在堂上則南面。

凡祭畢告利成，士禮則祝、主人立于戶外，大夫禮則祝、主人立于階上。

**器服之例**

凡所以馮者曰几，所以藉者曰席。

凡盛水之器曰罍，㪺水之器曰枓，棄水之器曰洗。

凡盛酒之器曰尊，㪺酒之器曰勺。

凡酌酒而飲之器曰爵。

凡亨牲體之器曰鑊。

凡升牲體之器曰鼎，出牲體之器曰朼。

凡載牲體之器曰俎。

凡盛濡物之器曰罋，實濡物之器曰豆。

凡實乾物之器曰籩。

凡盛黍稷之器曰簋、曰敦，盛稻粱之器曰簠。

凡實羹之器曰鉶，實大羹之器曰鐙。

凡扱醴、扱羹之器皆曰柶。

凡相見，君則以玉爲摯，臣則以禽幣爲摯。

凡相見，婦人則以棗、栗、腶脩爲摯。

凡藉玉之器曰繅。

凡盛婦摯之器曰笄，夫人則曰竹簠方。

凡射者之器曰弓、曰矢、曰決、曰拾。

凡獲者之器曰旌、曰乏、曰侯。

凡釋獲者之器曰中、曰籌。

凡取矢之器曰楅，飲不勝者之器曰豐。

凡衣與冠同色，裳與韠同色，屨與裳同色。

凡士冠禮，賓、主人、兄弟、擯者、贊者及冠者初加，見君與卿大夫、鄉先生，皆用元端。

凡士昏禮，使者、主人、壻從者皆用元端。

凡鄉飲酒、鄉射之禮，息司正皆用元端。

凡士祭禮，筮日、筮尸、宿尸、宿賓、視濯、視殺、正祭、尸、主人、祝、佐食皆用元端。

凡士冠禮，筮日、筮賓、宿賓、爲期皆用朝服。

凡飲、射、燕食之禮皆用朝服。

凡聘禮，君授使者幣，使者受命及釋幣于禰，肄儀，聘畢歸反命，皆用朝服。

凡聘禮，賓至所聘之國，展幣，辭饔餼，問卿，上介問下大夫，士介受餼，皆用朝服。

凡聘禮，主國之君使卿郊勞，宰夫設飱，致士介餼，卿接聘賓，君不親食使大夫致侑幣，皆用朝服。

凡士祭禮正祭，賓及兄弟、助祭者皆用朝服。

凡大夫祭禮，皆用朝服。

凡士冠禮再加，聘禮行聘、還玉、賓受饔餼，覲禮郊勞，士喪禮襲，既夕禮乘車所載，皆用皮弁。

凡士冠禮三加，士昏禮親迎、士復、士襲，皆用爵弁服。

凡聘禮，君使卿歸賓饔餼，下大夫歸上介饔餼，夫人使下大夫歸禮，上介受饔餼，皆用韋弁服。

凡覲禮，天子用衮冕，侯氏用裨冕。

凡大夫之妻被錫衣侈袂，士之妻纚笄宵衣。

凡袒裼皆左免衣，見襦若見肉謂之袒，見裼衣謂之裼<q>此條原文不合經制，今易之</q>。

凡執玉，有藉者裼，無藉者襲。

凡縚髪謂之纚，安髪及固冠皆謂之笄。

**雜例**

凡鄉飲、鄉射明日息司正，略如飲酒之禮。

凡燕四方之賓客，略如燕其臣之禮。

凡昏禮婦至設饌及婦饋舅姑，略如食禮。

凡舅姑饗婦、饗從者，略如饗賓客之禮。

凡冠醴子、昏醴婦，略如禮賓之禮。

凡女父見壻，略如見賓客之禮。

凡婦見舅姑，略如臣見君之禮。

凡聘賓私獻于主君，略如士介覿之禮。

凡大射飲公，略如賓媵爵于公之禮。

凡昏禮婦奠菜、聘禮賓介將行及使還有事于禰廟，略如祭禮。

凡燕禮命賓、聘禮命使者皆于燕朝，聘禮授幣及反命皆于治朝，聘賓初至及將聘皆于外朝。

凡卜筮皆于廟門外，唯將葬則于兆南。

凡筮，士坐筮，卿大夫立筮。

凡樂，瑟在堂上，笙管鐘磬鼓鼙之屬在堂下。

凡樂皆四節，初謂之歌，次謂之笙奏，三謂之閒歌，四謂之合樂。

凡士禮，冠、昏、喪、祭皆攝盛。

凡適子冠於阼，庶子冠於房外。

凡適婦酌之以醴，庶婦醮之以酒。

凡冠禮，或醴或醮，皆三加。

凡昏禮，使者行禮皆用昕，惟壻用昏。

凡冠於禰廟，昏于寢。

> 右淩氏禮經釋例目，統而論之，變例、祭例，所以明親親也，賓客、飲食之例，所以明賢賢也，諸例君臣不同禮，敵者、尊者不同禮，所以明尊尊、長長也<q>尊長對文别，散則通，長亦尊者也</q>。男女不同禮，所以别男女也。夫惟有親親之至恩，而後有奉體魄、事精神之事，有奉體魄、事精神之事，而後有襲、斂、奠、薦、葬、祭之節，哭泣、擗踊、祝饗、拜侑之文，有尊尊之大義，而後有君臣盡志于禮樂之事，有君臣盡志于禮樂之事，而後有一獻四舉旅、君與賓射之節，拜稽登降、二人媵爵、三侯皆獲之文，推之他禮，無不皆然，故禮之所尊，尊其義也，義所以爲例也，例所以爲禮也。淩氏之例善矣，惟喪服一篇，大義雖舉，微言未析，疏略抵捂亦時有之，今更定義例，改其參錯，掇其精要，著于篇。

#### 喪服例 {#3}

凡喪服有五，曰斬衰，曰齊衰，曰大功，曰小功，曰緦麻，别有繐衰，不在五服中。

凡喪期，斬衰三年，齊衰有三年、有期、有三月，大功，殤服有九月、有七月，成人皆九月，小功五月，緦三月，繐衰，既葬除之。

凡服術有六，曰親親、曰尊尊、曰名、曰出入、曰長幼、曰從服，親親、尊尊二者以爲之經，其下四者以爲之緯。

凡親親、尊尊之服又以三綱爲經，餘服爲緯<q>詳下</q>。

凡親親，本服父子<q>父兼母，子兼女</q>，昆弟<q>兼姊妹</q>，夫妻一體，皆期。由父上殺至高祖，由子下殺至元孫，由昆弟旁殺至族昆弟，皆四世而緦。

凡旁親，父之族服如父，祖之族服如祖，曾之族服如曾，髙之族服如高。

凡外親之服皆緦。

> 以上親親本制。

凡親親之義，以尊尊治之，尊者加隆，卑者殺。

凡加隆之服，父斬衰三年，祖齊衰期，皆加一等，曾祖齊衰加二等，減其月算爲三月，仍一等，高祖禮窮則同。

凡父母皆三年之喪，母降于父，服齊衰。

凡祖爲孫，月算不可過于孫爲己，曾孫降一等，緦麻三月，元孫禮窮則同。

凡正尊皆加隆，旁尊惟世叔父加隆。

凡正尊於卑者不報，旁尊皆報。

凡外親，惟外祖父母以尊加隆。

凡妻爲夫，加隆如父。

> 以上親親中之尊尊。

凡諸侯爲天子、臣爲君服如父，庶人爲國君服如曾祖。

凡妾爲君與臣同，爲女君與婦爲舅姑同，妾子爲君母如適子。

> 君服純乎尊尊。

凡君、父、夫皆至尊，其服皆斬，是謂三綱，遞生他服而不爲他服所生，遞殺他服而不爲他服所殺。

凡父在，爲母期，不敢伸其私尊，明父爲子綱。

凡婦人不貳斬，女子子適人者爲父期，明夫爲妻綱。

凡子爲父斬，爲父之父母期，臣爲君斬，爲君之父母期，妻爲夫斬，爲夫之父母期，皆由三綱推之，稱情而立文。

> 以上尊尊之義。

凡爲父後者，爲長子三年。

凡父卒爲祖後者服斬，謂之適孫，凡祖爲適孫期。

凡舅姑爲婦大功，庶婦<q>夫將不受重者</q>降小功，適婦不降。

凡庶子爲父後者，爲其母緦。

凡爲人後者，後大宗受重者，必以尊服服之。

凡持重於大宗者，降其小宗。

凡族人爲大宗子，齊衰三月。

凡婦人必有歸宗曰小宗，爲昆弟之爲父後者期。

> 以上諸服，皆尊祖、嚴父、貴適、重正以立宗收族之事，尊尊之義也。經言爲後，傳稱受重，鄭曰爲宗廟主也。淩氏以爲，受重者，受宗廟、土地、人民、禄位之重，惟封建始有之，諸爲後之服及宗法皆封建之制。愚謂先王所以統壹海內，整齊萬民，累數千年而蠻夷不能逞志於中國，一人不能横行於天下者，惟封建是賴，而宗法實與之相維持，宗法之善，上之，禄位祭祀有永保之祚，次之，子姓兄弟有敦睦之好，下之，鳏寡孤獨無死亡之憂，正倫理以篤恩誼，所謂天之生物使之一本，本立而道生，故禮以義起，其服特隆，後世封建雖廢，而服制變革未盡，宗法遺意猶有存者，好禮君子因是以建宗祠，立義田，而孝弟親睦之行不絶於道微民散之時，告朔餼羊，議者慎勿以舊禮爲無用而欲去之也。

凡旁親，天子諸侯絶，大夫降一等。

凡正尊不降，正體不降，尊同不降。

凡大夫爲宗子不降。

凡諸侯大夫之庶子以厭降，君之所不服，子亦不敢服，父之所降，子不敢不降。

凡公之昆弟於母、妻、昆弟以先君餘尊厭降，餘親以旁尊降。

凡父之所不降，子亦不敢降。

凡大夫之妻於族親以尊降，妾不得體君，不降。

> 以上諸服，淩氏亦以爲封建尊尊之制。蓋封建之世，諸侯有國，大夫有采，父子相傳，惟爲後一人實有之，苟分理不明，短垣易踰，勢必骨肉紛争，生民塗炭，故聖人制禮，凡旁親支庶尊不同者，諸侯絶，大夫降，所以嚴尊卑之分，明枝主之義，定民志，塞亂源，以尊尊保全親親也。其子之降不降，則惟其君父是視也。

凡大夫有地者亦曰君。

凡公士、大夫之衆臣爲其君布帶、繩屨。

凡公士、大夫爲貴臣、貴妾緦。

凡諸侯之大夫爲天子繐衰。

凡與民同者，爲君皆齊衰三月。

> 以上亦皆封建尊尊之制。

凡爲異姓婦人來嫁者服，尊行皆以母名，卑行皆報之。

凡報之者名所報爲婦。

凡庶母、乳母亦以名服，從母以名加，從母昆弟姊妹以名服。

> 以上名。

凡女子子適人者以出降。

凡女子子適人者自父母不貳斬外，正尊皆不降，旁親皆降。

凡女子子未嫁者逆降旁親及將出者，惟昆弟不逆降。

凡姑、姊、妹、女子子適人無主者不降，姑、姊、妹報。

凡女子子嫁反，服與在室同。

凡爲人後者，於本宗降一等，報，於所爲後之親若子。

> 以上出入。

凡岀妻之子爲母，父卒繼母嫁，從，皆期。

凡繼父同居者齊衰期，嘗同居今不同者，齊衰三月。

凡娣姒婦相與居室中則生小功之親，相與同室則生緦之親。

> 此亦出入之類。

凡殤服，長殤、中殤降一等，下殤降二等。

凡爲本親服，大功之殤中從上，小功之殤中從下。

凡妻爲夫之親服，齊衰之殤中從上，大功之瘍中從下。

> 以上長幼。

凡從服，子從母服，臣從君服，妻從夫服，夫從妻服，爲母妻之黨不過緦、小功，餘皆降一等。

凡妻爲夫之黨，尊行皆從服，卑行皆報之。

凡臣爲君之父母、妻、長子、祖父母，妻爲夫之君，皆尊尊之從服，子爲母，妻爲夫之父母，皆親親兼尊尊之從服。凡服有尊尊之義者，皆不報。

凡母妻之黨皆從服，其反爲之服，皆報。

> 以上從服。喪服一篇，義至精，例至密，今以六術櫽括全篇，其所不説，欲學者以類求之，且互詳要旨、圖表，避複重也。

#### 宮室例 {#4}

儀禮釋宮曰：宮室之名制不盡見于經，其可攷者，宮必南鄉，廟在寢東，皆有堂有門，其外有大門。

堂之屋南北五架，中脊之架曰棟，次棟之架曰楣，後楣以北爲室與房，人君左右房，大夫士東房西室而已。

室中西南隅謂之奥，東南隅謂之㝔，東北隅謂之宧，西北隅謂之屋漏。室南其戶，戶東而牖西，戶牖之閒謂之依，戶東曰房戶之閒，房戶之西曰房外，房中半以北曰北堂，有北階。

堂之上東西有楹，堂東西之中曰兩楹閒，南北之中曰中堂。堂之東西牆謂之序，序之外謂之夾室。夾室之前曰箱，亦曰東堂、西堂，東堂下、西堂下曰堂東、堂西。堂角有坫，堂之側邊曰廉。升堂兩階，其東階曰阼階。堂下至門謂之庭，三分庭一在北設碑，堂塗謂之陳。

中閒屋爲門，門之中有闑，門限謂之閾，閨謂之扉。夾門之堂謂之塾，門之內兩塾之閒謂之㝉。門之內外，東方曰門東，西方曰門西。

寢之後有下室，自門以北皆周以牆，人君之堂屋爲四注，大夫士則南北兩下而已。

此其著於經而可考者也。

#### 職官例 {#5}

儀禮釋官曰：周官三百六十，皆紀天子之官，而諸侯之官弗傳，春秋列國之官莫詳左氏傳，而往往出東遷後所僭設，不盡可據，惟儀禮制自周公，燕、射、聘、食諸篇皆諸侯之禮，而其官名與周禮或異或同，因而攷之，侯國之制略具於斯。司徒爲宰，執政之官也，宗人、樂正，禮樂之官也，司馬、射人，軍政之官也，工人、士、梓人，事典之官也，膳宰、雍人，飲食之官見焉，內官之士，夫人之官見焉，小臣、僕人，侍從之官見焉，顧諸侯之官，其爵必降等于天子，其職司或兼攝而不備，則聖人決嫌明微之意寓乎其閒，周之諸侯遵而守之，安至有置六卿稱縣公之僭越哉？

又曰：嗇夫，天子官也，而不見周禮，可以補王官之闕，冠、昏、喪、祭諸篇，諸侯之大夫士禮也，可以考家臣之制。

又曰：周禮以官爲紀，儀禮以事爲紀，而官因事見，節目較周禮更密，稱名較周禮更繁，如周禮但言射人，而儀禮有司射、射正、大射正、小射正，周禮但言小臣，而儀禮有小臣正、小臣師，周禮但言喪祝，而儀禮有夏祝、商祝、周祝，周禮之宰一耳，儀禮則冠禮、喪禮之宰與大射、聘禮之宰殊，大射、聘禮之宰與食禮、覲禮之宰又殊。且有一篇之中名同而實異者，如大射之司馬與司馬正、司馬師異，公食立東夾北之宰與執鐙之宰異<q>此語今據注義易</q>。又有名異而實同者，如鄉射之司正與司馬爲一人，燕禮大射之司正與射人本一官。聘禮，諸侯禮也，而大夫之官在焉，士喪、既夕，士禮也，而諸侯之官見焉，若此類糾紛錯出，不爲疏通而證明之，則於尊卑繁殺之際，必多窒礙，而不能展卷了然，以達于制作之意，故官制之釋，非可已也。

又曰：諸侯官制，自儀禮外，左傳、戴記爲詳，然左氏內外傳，先王之官制賴以傳者固多，而出於後世之增易者亦不少，禮記雜有天子諸侯之禮，且所記非一代之制，今惟一以周禮官名攷之。

**士冠禮**

*有司*：司，主也，凡事有專主之者，謂之有司。<q>胡氏每職標名下各綴數語，分别爵秩、崇卑、名稱、同異，俾學者一覽而悟，今悉録之，其證釋經文之語，惟掇其有關大例者。凡胡氏當職下無説及説未安者，采注疏原文或推約其義以補易之，題注疏若「今案」字，使可識别</q>

*筮人*：私臣，掌筮者。

*卦者*：亦私臣，筮人之貳。

*宰*：家宰，私臣，亦曰家相。

*宗人*：私臣，掌禮及宗廟。

*鄉先生*：注「鄉中老人，爲卿大夫致仕者」。

**士昏禮**

*老*：注「群吏之尊者」。按，老即宰。<q>凡言案者，皆胡氏原案，其有刊改，稱今案以别之</q>

*祝*：接神之官，或曰，此祝贊婦廟見，當爲女奴曉祝事者，如周禮之女祝。

**士相見禮**

*下大夫、上大夫*：注「上大夫，卿也」。按，此對文，散文則通曰大夫，此經諸篇之內有兼卿與大夫總言大夫者，有上大夫單言大夫者，有下大夫單言大夫者，各依文求之。

*宅者*：注「致仕者去官而居宅」。

**鄉飲酒禮**

*鄉大夫*<q>出注</q>：周禮「鄉大夫，每鄉卿一人」，諸侯當以下大夫爲之。

*大師*：注「大夫若君賜之樂，謂之大師」。

*樂正*：疏「周禮有大司樂、樂師，天子之官，此樂正者，諸侯及大夫士之官」。

*工、笙*：今按，此經及鄉射工、笙，據注疏義，皆大夫士樂人。

*司正*：鄉飲酒、鄉射以主人之相爲司正<q>此注云「相，主人之吏擯贊傳命者」，鄉射注云「相，主人家臣」</q>，燕禮，射人爲擯，則射人爲司正，大射，大射正擯，則大射正爲司正。

*遵者*<q>今補</q>：注「謂此鄉之人仕至大夫者」。

**鄉射禮**

*州長*<q>出注</q>：周禮「州長，每州中大夫一人」，諸侯當以上士爲之。

*司馬*：經曰「司正爲司馬」。案，此大夫士之禮，大射别有司馬，不使司正爲之。

*司射*：注「司射，主人之吏也」。案，大射以射人爲司射，大夫士無射人之官，臨事立一人掌射事，亦謂之司射。

*公士*：注「在官之士」。

**燕禮**

*膳宰、小膳宰、胥*：膳宰如周禮膳夫之職，周禮「膳夫，上士二人，中士四人，下士八人，府二人，史四人，胥十有二人，徒百有二十人」，諸侯膳宰當中士、下士爲之。小膳宰，其貳也。胥則其下府、史、胥、徒之屬。

*宰夫*<q>出注</q>：疏「燕義云，使宰夫爲獻主」。

*司宮*：注「司宮，天子曰小宰」。今按，諸侯蓋小宰兼稱司宮，大射又有司宮士，則如周禮宮人之職，屬於小宰者，周禮「宮人，中士四人」，諸侯當下士爲之。

*士旅食*：注「旅，衆也」，士衆食，謂未得正禄，所謂庶人在官者也。

*祝史*：掌祝者，即大祝，周禮「大祝，下大夫二人，上士四人，小祝，中士八人，下士十有六人」，諸侯大祝當上士，小祝當下士爲之。

*諸公*：注「謂大國之孤也，孤一人，言諸者，容牧有三監」。

*樂正*：疏「天子有大司樂、樂師，諸侯無大司樂，直有大樂正、小樂正，并當樂師」，天子樂師，下大夫四人，諸侯大樂正當上士，小樂正當下士爲之。

*笙*：周禮「笙師，中士二人，下士四人」，諸侯當下士爲之。

*司士*：周禮「司士，下大夫二人」，諸侯上士爲之。

*庶子*：如天子諸子之職，周禮「諸子，下大夫二人，上士四人」，諸侯當上士爲之。

*左右正*：注「謂樂正、僕人正也，小樂正立於西縣之北，僕人正、僕人師、僕人士立於其北，北上，大樂正立於東縣之北，若射，則僕人正、僕人士陪於工後」。

*內小臣*：周禮「內小臣，奄上士四人」，諸侯亦以奄爲之。

*鐘人、磬人*<q>出注</q>*、鑮人*<q>出注</q>*、鼓人*<q>出注</q>：周禮「鐘師，中士四人，下士八人，磬師，中士四人，下士八人，鑮師，中士二人，下士四人，鼓人，中士六人」，諸侯並以下士爲之。

*閽人*：周禮「閽人，王宮每門四人，囿游亦如之」。

*弓人*：如天子繕人之職，周禮「繕人，上士二人，下士四人」。

**大射儀**

*宰、宰夫、宰夫有司*：周禮「治官之屬，大宰，卿一人，小宰，中大夫二人，宰夫，下大夫四人，上士八人，中士十有六人，旅下士三十有二人，府六人，史十有二人，胥十有二人，徒百有二十人」，諸侯之宰即司徒，亦卿一人，小宰，下大夫一人，宰夫當上士爲之，宰夫有司則府史之屬。

*射人、大射正、小射正、司射*：大射正、小射正、司射皆射人，周禮「射人，下大夫二人，上士四人，下士八人」，諸侯當上士二人爲長，一大射正，一小射正，其屬於公射有事亦稱小射正<q>三語今據注義易</q>。司射則射時所立，以主射禮者與司正聯事。燕禮輕，小射正爲擯，遂爲司正，故射則大射正爲司射，大射重，大射正擯遂爲司正，且於公射舍司正，親其職，故小射正爲司射<q>自「與司正聯事」以下亦據注義易</q>。

*司馬、司馬正、司馬師*：周禮「政官之屬，大司馬，卿一人，小司馬，中大夫二人，軍司馬，下大夫四人，輿司馬，上士八人，行司馬，中士十有六人，旅下士三十有二人」，諸侯之司馬亦卿一人，小司馬下大夫一人，軍司馬當上士爲之。司馬正、司馬師，射時所立以監射事者，蓋軍司馬之屬。

*量人*：周禮「量人，下士二人」，諸侯當士旅食爲之。

*巾車*：周禮「巾車，下大夫二人，上士四人，中士八人，下士十有六人」，諸侯當上士爲之。

*小臣、小臣正、小臣師、小臣師從者、僕人正、僕人師、僕人士*：周禮「大僕，下大夫二人，小臣，上士四人，祭僕，中士六人，御僕，下士十有二人，府二人，史四人，胥二人，徒二十人」，諸侯無太僕，小臣亦四人，蓋上士二人爲官長，一正一師當太僕下士二人，爲從者<q>四語今據注易</q>。僕人如周禮御僕之職，亦下士爲之，正，其長也，師，其佐也，士，其下府、史、胥、徒也。

*小卿*：注「命於其君者也」。

*大史、小史*：周禮「大史，下大夫二人，上士四人，小史，中士八人，下士十有六人」，諸侯大史當上士，小史當下士爲之。

*庶子正*：庶子之長也。

*工、大師、少師、上工*：工，大師以下之通稱，周禮「大師，下大夫二人，小師，上士四人，瞽矇，上瞽四十人，中瞽百人，下瞽百有六十人」，諸侯大師當上士，少師當中士爲之，上工即上瞽也。

*工人士、梓人*：注「皆司空之屬，能正方圜者」。

*隸僕人*：周禮「隸僕，下士二人」，諸侯當士旅食爲之。

*矢人*：疑如周禮司弓矢職。

*服不*：周禮「服不氏，下士一人，徒四人」，諸侯當士旅食爲之。

**聘禮**

*管人*：注「管，猶館也，館人謂掌次舍帷幕者也」，疏「館人即天官掌舍」。

*內史*<q>出注</q>：周禮「內史，中大夫一人，下大夫二人，上士四人，中士八人，下士十有六人」，諸侯內史當下大夫爲之。

*祝*：此祝，大夫家臣。

*賈人*：庶人在官者，次於府史。

*關人*：周禮「司關，上士二人，中士四人，每關下士二人」，諸侯謂之關尹，當中士爲之，每關亦有關人，當士旅食爲之。

*老*：經曰「賓降，授老幣」，注「老，家臣也」。又記「延及二三老」，注「大夫曰老」。案，老，上下通稱。

*訝*：經曰「訝賓于館」，注「此訝下大夫也，以君命迎賓謂之訝」，疏「周禮有掌訝，中士八人，此下大夫，非彼掌訝」。

*宗人*：周禮「禮官之屬，大宗伯，卿一人，小宗伯，中大夫二人，肆師，下大夫四人，上士八人，中士十有六人，旅下士三十有二人」，諸侯無宗伯，以司馬兼之，亦無小宗伯，其禮官謂之宗人，士爲之。

*廋車*：今按，此私臣掌車馬者，其職如周禮廋人、巾車。

**公食大夫禮**

*甸人*：如天子甸師之職，周禮「甸師，下士二人」，諸侯當士旅食爲之。

*宰*：經曰「宰東夾北」。按，此宰當如天子內宰之職，周禮「內宰，下大夫二人，上士四人，中士八人」，諸侯當上士爲之。

*內官之士*：注「夫人之官，內宰之屬也」。

*雍人、旅人*：周禮「內饔，中士四人，下士八人，府二人，史四人，胥十人，徒百人，外饔，中士四人，下士八人，府二人，史四人，胥十人，徒百人」，諸侯雍人兼彼二職，當下士爲之，旅人則府、史之屬。

*司宮*：今案，此司宮，疏以宮人當之，即大射司宮士。

**覲禮**

*嗇夫*：注「嗇夫，蓋司空之屬也，爲末擯」。按，末擯，士爲之。

*宰*：此宰即冢宰，卿一人。

*大史*：周禮「大史，下大夫二人」。

**喪服**<q>今補</q>

*貴臣*：傳曰「公卿大夫室老、士，貴臣」，注「室老，家相也，士，邑宰也。」

*近臣*：注「閽寺之屬」。

**士喪禮**

*甸人*：公臣，古者臣有喪事，公家使人治之，以喪事需人孔多，家臣不能具官故也，特牲士祭亦有公有司。

*管人*：亦公臣。

*夏祝、商祝、祝*：夏祝、商祝、祝皆周祝也，以習夏禮謂之夏祝，習商禮謂之商祝，三祝皆公臣，當周禮喪祝之職。

*外御*：士近臣。

*巫祝*：巫，男巫，祝，喪祝，皆君之臣，周禮「男巫無數，其師，中士四人，喪祝，上士二人，中士四人，下士八人」，諸侯男巫當下士，喪祝當中士爲之。

*冢人*：公臣，如周禮冢人之職，天子冢人，下大夫二人，中士四人，諸侯冢人當上士爲之。

*卜人、占者*：皆公臣，占者如周禮占人之職，大夫士有筮無卜。

*族長*：注「有司掌族人親疏者」。按，族長，私臣。

*宗人*：此宗人吉服，疑公臣。

**既夕**

*圉人、御者*：士得乘兩馬車，故有圉人與御者，亦私臣也。

*史*：士私臣，掌文書者。

*公史*：注「君之典禮書者」。

*御者*：記「御者四人」。案，御者即外御，士近臣與上御者殊。

*內御*：注「女御也」。

*隸人*：周禮，五隸之下各有隸民，此隸人蓋五隸之民，君使之來供役事者。

*童子*：注「隸子弟，若內豎寺人之屬」。

*遂匠*：注「遂人，匠人也」。案，遂匠亦公臣，來助士葬者。

**士虞禮**

*祝*：此祝亦喪祝。

*宗人*：此宗人亦公臣。

**特牲饋食禮**

*有司群執事*：有司群執事，蓋公有司、私臣，皆統之。

*雍正*：私臣掌割亨者。

*公有司、私臣*：注「公有司亦士之屬，命於君者也，私臣，自己所辟除者」。案，通考士禮諸篇，宰、筮人、卦者、外御、族長、圉人、御者、童子、雍正之屬及冠、昏、祭禮之祝、宗人<q>此語今增</q>，士之私臣也，甸人、管人、夏祝、商祝、冢人、卜人、隸人、遂匠之屬及虞禮之祝、宗人<q>此語今增</q>，公家之臣來給事者也，公家使人給事於私家惟喪禮，此助祭之公有司，蓋士自宿之。

**少牢饋食禮**

*史*：筮史，即筮人也。

*小祝*：佐祝者，據此則大夫祝非一人。

*司馬*：大夫家臣爲司馬者，如周禮家司馬之職。

*司士、司士贊者*：今案，司士亦家臣。

*雍人、雍正、雍府*：雍人，家臣主割亨者，雍正其長，雍府其屬。

*廪人*：注「掌米入之藏者」。

*司宮*：注「大夫攝官，司宮兼掌祭器」。按，此篇司馬刲羊兼羊人之職，司士擊豕兼司空之職，雍人陳鼎兼甸人之職，廩人摡甑、甗、匕與敦兼饎人之職，司宮又兼掌祭器，皆攝官。

*宰夫*：今按，宰夫亦家臣。

*有司贊者*：贊者，有司之助。

**有司徹**

*有司*：即司馬、司士，宰夫之屬。

*宰夫贊者*：宰夫之屬。

*私人*：注「私人，家臣，己所自謁除也」。

#### 經文例 {#6}

禮之大義，尊尊、親親、長長、賢賢、男女有别，聖人既本之以爲大經大法，詳節備文而筆之爲經，垂天下後世法，一字一句又皆準此以辨言正辭，故禮有禮之例，經有經之例，相須而成，淩氏釋禮例而未及經例，然經例不明，則聖人正名順言、決嫌明微、精義所存，不著不察，而經文詳略異同，若有與禮例不符者，其何以解害辭害志之惑，而深塞離經叛道之源歟？傳曰「屬事比辭，春秋教也」，周公制禮，猶孔子作春秋，春秋一字一句皆褒贬所寓，禮經一字一句亦皆名義所關，淩氏釋禮例，屬事也，今釋經例，比辭也，言不順則事不成，古之聖者作經，莫不有立言之法，古之明者解經，莫不精究其立言之法，虞氏之於易，鄭氏之於禹貢、於禮經，子夏之於喪服，三傳之於春秋，某氏之於夏小正，皆是也。夫治禮如治春秋，亦如治律，春秋與律，一字不可忽也，故治禮者必以全經互求，以各類各篇互求，以各章各句互求，而後辭達義明，萬貫千條，較若畫一，人倫天秩，斯爲真知。鄭君先通春秋，又精漢律，故其説經例至密，今輯鄭義，踵淩書，得例五十事，爲學者舉隅，其[禮通例](#7)，見鄭注而淩所未及者，并[傳記例](#8)、[注例](#9)、[疏例](#10)、[校疏例](#11)，均附見焉。

凡禮經節文度數，皆出於天秩之自然，人心之固有，非由外心以生<q>魏氏了翁説</q>。

凡周公損益二代之迹，據經文略可推見。

> 朱子謂「夏商而上，只是親親、長長之意，至周公始增貴貴之禮，如始封之君不臣諸父昆弟，封君之子不臣諸父而臣昆弟，期之喪，天子諸侯絶，大夫降，然諸侯大夫尊同，則亦不絶、不降，凡此貴貴之義，皆天下之大經，前世所未備，至周公立爲定制，更不可易」。案，經文凡君大夫服例皆在正服，後重出且多數服并舉，此損益之迹最著明者，他若冠禮不醴而醮，喪禮有夏祝、商祝之等，文質相變各有精意，當依文求之。

凡經文條理精密，首尾貫串。

> 朱子云「儀禮爲禮之根本」，又云「極細密，極周緻，其閒曲折難行處，都措置恰好」。胡氏云「培翬初治是經，每於静夜無人時，取各篇熟讀之，覺其中器物陳設之多，行禮節次之密，升降揖讓裼襲之繁，無不條理秩然，每篇循首至尾，一氣貫注，有欲增減一字不得者」。

凡經文各節鉤連環抱，錯綜成文。

> 如鄉飮、鄉射，旅酬在樂備後，而一人舉觯爲旅酬始，在樂作前，無算爵在徹俎後，而二人舉觯爲無算爵始，在徹俎前。射禮，將射特著未旅之文。祭禮，均神惠于室乃作三獻之爵。事事鉤連，節節環抱，參伍錯綜，鼓舞盡神，故禮意，天下之至精也，禮文，天下之至變也。

凡經文敘事至孅至悉。

> 古之治天下至孅至悉也，觀禮經可見所謂事爲之制，曲爲之防，夫是以國不異政，家不殊俗，而人得寡過也。

凡經文儀節極繁密處，禮意尤精。

> 如大射公將射，喪禮君視大斂之等。

凡經文儀節並行者，敘事不相奪倫。

> 射禮司馬司正事多並行，經敘一事畢，乃更及一事，不使相錯。

凡經文或自著節。

> 如大射卿大夫升就席，在司射釋弓反位後，聘禮執幣者西面北上，在擯者請受後，經皆自著其節。

凡經文器數尤繁者，總敘在上。

> 如大射之席，有司徹之俎，皆執要御繁之法，禮之失繁，由不知經例耳。

凡經文多省文互見，有前後諸篇互見者，

> 如各篇設洗皆當有罍、枓，經惟於少牢見之，注云「凡設水用罍，沃盥用枓，禮在此」，又牲腊體數及載法莫詳于少牢，注云「凡牲體之數及載備於此，凡腊之體，載禮在此」，皆明各篇互見之義。又鄉飲、鄉射互有詳略，燕禮、大射互有詳略，鄉射、大射互有詳略，特牲、少牢互有詳略，注皆互引爲證。

有數節中互見者，

> 如鄉射「司射猶挾一个以進」，注云「曏言還，當上耦，西面，是言進，終始互相明」。<q>此類至多，今每條略舉一二事爲證</q>

有一節中互見者，

> 如鄉射「弟子自西方應曰諾」，注云「曏獲者許諾，至此弟子曰諾，事同，互相明」。

有數語中互見者，

> 如士冠禮「纁裳、純衣、緇帶」，注「先裳後衣者，欲令下近緇，明衣與帶同色」。

有一句中互見者，

> 如聘禮「醙、黍、清皆兩壺」，注云「醙，白酒也，凡酒，稻爲上，黍次之，粱次之，皆有清、白，以黍閒清、白者，互相備，明三酒六壺」。又既夕「丈夫髽，散帶垂」，注云「髽，婦人之變，此互文以相見」。

有即後明前者，

> 如鄉飲「賓復位，當西序，東面」，注曰「言復位者，明始降時位在此」。

有空其文者，

> 如士昏禮「緇袘」，注云「不言衣與帶而言袘者，空其文，明其與袘俱用緇」。

有舉一事見例者，

> 如聘禮郊勞「受于舍門內」，注云「不受於堂，此主于侯伯之臣也」，目録下疏云「此見侯伯之卿大聘」，公食見子男之臣，各據一邊，互見爲義。

> 又案，冠、昏、喪、祭、飲、射諸禮，王朝侯國士大夫皆有，經惟據侯國言，既夕朝廟，上士、下士廟數不同，經惟據下士一廟言，皆是。

有合兩事成文者。

> 如鄉射「主人堂東，袒、決、遂，賓於堂西亦如之，卒射，賓序西，主人序東，皆釋弓，説決、拾，襲」，注云「或言堂，或言序，爲庠謝互言」。

> 案，鄉射以州長習射爲主，互見鄉大夫詢衆庶，有司徹以上大夫儐尸爲主，附見下大夫不儐尸，皆兩事合舉。

> 又案，周公制禮，事爲之制，曲爲之防，然其作經，若每事平文直敘，則威儀三千倍之且不止，將畢生不能成矣，故互見者，作經之大法，而諸義例之所從出，春秋約其文辭以制義法，蓋本於此。

凡互見之法，喪服尤多，

> 如見世叔父不見姑，見昆弟不見姊妹，見子不見女子子在室，高祖與曾祖同服則不著，爲人後者小宗降服多少不定則不悉著，皆省文互見。鄭君熟於互見之例，故能得降等、若子兩服不相互之旨，程氏瑶田不信互見之例，乃創爲高祖無服之説，害禮傷教，莫此爲甚，治經者其可不知例乎？

有錯舉見例者，

> 如旁尊不足加尊，服無不報，而小功章從祖祖父母條言報，緦麻章族曾祖父母條不言報，下惟别見「從祖昆弟之子」一人。

有以一文關二事者。

> 如「女子子在室爲父」，注「言在室，關已許嫁」，「子、女子子之長殤、中殤」，注謂「别言女子子，以子關適庶」之等。

凡經文别嫌明微，正名順言，不外同辭、異辭兩端。

凡尊卑異辭，

> 均是爵不相襲也，於尊者言「更」，自敵以下言「易」。均是舉旅也，尊賓則曰「酬」，尊公則曰「賜」。均是每拜答之也，特牲「嗣舉奠」，總言「尸備答拜」，注云「以尊者與卑者爲禮，略其文」。

貴賤異辭，

> 均是奠觯取之也，而賓言「取」，介言「受」。

輕重異辭，

> 如鄉飲言「拜辱」，鄉射惟言「再拜」。

文質異辭，

> 如聘禮賓見君言「覿」，見卿言「面」。

發端因事異辭。

> 如發端言「降拜」，因上事言「下拜」。

凡經文覽文自明者，異義不嫌同辭，

> 如士相見，兩言「將走見」，注一云「走猶往也」，一云「走猶出也」。又如鄉飲、鄉射旅酬皆云「辯」，而鄉飲之辯，辯衆賓之在下者，鄉射之辯，惟辯衆賓之在上者，以上下文可推而知，故不嫌同辭。

同義不嫌異辭。

> 如各篇皆云「執爵興」，而少牢、有司獨云「執爵以興」，鄉飲、鄉射、有司云「拜至」，而燕、大射、公食云「至再拜」，以非名義所關，覽文即知，無别義，故不嫌異辭。

> 竊意此等文句參差，皆夏殷舊禮本然，周公以其無關名義而仍之，即此可見損益之迹，而因以知禮經非一王之制，一聖之書，乃自有天地以來神聖相傳至教至文，遞相祖述，代有沿革，至周公而定，所謂「考朕昭子刑，乃單文祖德」<q>單，盡也，文祖，明堂也。鄭曰，明堂祀五帝，大皞之屬，周公制禮就其法度，損益用之</q>，所謂周監二代，所謂思兼三王，皆於此可想見焉。

凡經立文有從辭之便者。

> 如聘禮「玉錦束」之等。

凡君與臣行禮，或空其文以尊君，

> 如燕禮公爲賓舉旅，「賓升，再拜稽首」，注云「此賓拜于公之左，不言之者，不敢敵偶于君」，又云「不言公酬賓于西階上及公反位者，亦尊君，空其文」。

或不定其辭以優君。

> 如燕、射媵觯，皆初次二大夫皆致，第二次惟長致，有定法，而經云「若君命皆致」、「若命長致」，皆言「若」以示不定，注皆以優君言之。

凡經文立言皆有法度。

> 如大射「君有命戒射」，注曰「宰告於君，君乃命之，言君有命，政教宜由尊者」，此立言之法，所以辨上下，定民志。

凡經文法度之言，特謂之側，全謂之純，移近曰爾，正立曰疑立，北上曰南順，西上曰東肆，射所立處曰物，射中曰獲，勝曰賢，膚之精理者曰倫，脀之儀度、尊卑可用者曰儀<q>凡不著者，以類求之</q>。

凡喪服法度之言，汎言男女曰丈夫、婦人，指其親曰女子，對男子言曰女子子，疏之曰「婦人子」，同父、同祖、同曾祖、同高祖之親曰昆弟，汎言族親曰兄弟，小功以下曰兄弟服。凡女行於大夫以上曰嫁，行於士庶人曰適人。凡爲人後者，降其小宗之服，不改其本親之名。凡爲人後者、女子子爲本親，皆言其以别之。

凡經文賓主有定者不易稱，無定者因事易稱。

凡燕禮、大射稱官之例，事省而官之供事者少則直舉其官，事繁而官之供事者多則兼别其長貳，

> 如射人有大射正、小射正，小臣有小臣正、小臣師之類。

既别其長貳而仍有直舉其官者，則皆謂其官之長，

> 如大射有司馬正、司馬師，司馬正亦直稱司馬之類。

惟長居他職乃得謂其官之貳。

> 如大射，大射正爲司正，小射正得直稱射人之類。

又有一篇中長貳並見，而直稱其官，非專謂其長，亦非偏謂其貳者，則爲統舉全官之辭，

> 如燕禮言「小臣納工」之類。

若夫長貳不並見而專言其長，或專言其貳者，則以其官之長供事多而貳少，故專於其貳别之，

> 如燕禮特言「羞卿者，小膳宰」，而其餘皆言「膳宰」之類。

其官之貳供事多而長少，故專於其長别之。

> 如燕禮特言「若射，則大射正爲司射」，而其餘皆言「射人」，大射特言「庶子正徹公俎」，而其餘皆言「庶子」之類。<q>以上六條，本胡氏匡衷説而更定之</q>

凡經文用樂歌三篇者必備舉三篇，歌一篇者乃獨舉一篇。

凡經文單言廟者，皆謂禰廟，單言戶者，皆謂室戶。

凡經文正禮在前，變禮在後。

凡經文儀節後與前同、變禮與正禮同者，皆言「如初」，其不如初者，别出之。

凡經文辭與儀節相閒，惟冠禮辭總在後。

凡喪服，以縷之精粗爲序。

凡喪服，上言其服，下言其人。

凡服有異者，别文在下。

#### 禮通例 {#7}

凡制禮自士始，等而上之，以至於天子。

凡禮多就侯國言。

> 周官稱周禮，經但稱禮不稱周，蓋周官者，周天子之官，諸侯不得用，故特稱周以别之，禮經則冠、昏、喪、祭、鄉、相見之等，與天下共之，多就侯國立制，故不稱周。

凡禮，大夫避君，士避大夫。凡大夫所避者，士卑或不嫌。

凡禮，有曲而殺，有經而等，有放而文，有放而不致，有順而摭。

> 鄭注每就一事示例。

凡禮不參。凡禮不必事。凡禮以相人偶爲敬，以相變爲敬，以異爲敬，凡敬不能並。凡禮卑者先即事，尊者後。

凡鄉射威儀省，大射威儀多。

凡射禮，别尊卑。

凡燕、大射至酬賓，賓益卑。聘禮賓至所聘國，賓益尊。覲禮至於享，王之尊益君，侯氏之卑益臣。

凡喪禮略於威儀。

凡禮以事名官。

> 如獲者三獻之等。

凡事彌至，言彌信。

凡事彌至，位彌異。

#### 記傳例 {#8}

凡記，或補經制，或釋經例，或著經節，

> 如鄉射記「司射既袒、決、遂而升，司馬階前命張侯，遂命倚旌」，注曰「著並行也」，此類甚多，皆著行禮之節。

或記禮辭，或類記他禮，

> 如鄉射記記燕射之侯。

或記異説。

> 聘禮、士虞記皆博記異聞。

凡記節次，皆從經，

> 禮書綱目分記附經，節次更明。

記異説，乃更端。

凡記有一事該數節者，

> 凡釋經例者皆是。

有後事類記于前者，

> 如喪禮「設棜于東堂下，南順」云云，注曰「是大斂饌也」，記於此者，明其他與小斂同陳。

有前事别記于後者。

> 如君視斂不備禮者，附記「君命止柩」下。

凡喪服記傳多釋經例。

> 記之釋經例者，曰「大夫、公之昆弟、大夫之子於兄弟降一等」，曰「爲人後者於兄弟降一等」，曰「夫之所爲兄弟服，妻降一等」。

> 傳之釋經例者，曰「齊衰、大功，冠其受也，緦麻、小功，冠其衰也」，曰「絶族無施服，親者屬」，曰「與尊者爲一體，不敢服其私親」，曰「父子、昆弟、夫妻一體」，曰「旁尊，不足加尊」，曰「以名服」，曰「父之所不降，子亦不敢降」，曰「不貳斬」，曰「降其小宗」，曰「婦人不貳斬」，曰「父卒，然後爲祖後者服斬」，曰「妾不得體君」，曰「不敢降其祖」，曰「嫁者，嫁於大夫，未嫁者成人而未嫁」，曰「尊同則得服其親服」，曰「君之所爲服，子亦不敢不服，君之所不服，子亦不敢服」，曰「大功之殤中從上，小功之瘍中從下」<q>謂服本親</q>，曰「外親之服皆緦」，曰「長殤、中殤降一等，下殤降二等，齊衰之殤中從上，大功之殤中從下」<q>謂妻從夫服</q>，曰「小功以下爲兄弟」。

#### 注例 {#9}

凡鄭注説制度、職官必據周禮，説誼理必本禮記。

凡鄭注説制度至詳，時以漢制況周制。

> 盧子幹謂「修禮者應徵有道之人，若鄭某之徒」，朱子謂「鄭注可補經」，蓋其貫串群經，推表制度，元元本本，博綜無遺，若聘禮旅擯、覲禮盟祭之等，爛明粲備，足作後王監儀。又古制難明者，每況以漢法，即此可見其明世務、達治體。

凡制度無正文者，以群經推約之。

> 如朱則四入，元則六入之等。

凡鄭注引禮記多約文。

> 如燕禮注「酬而後獻卿，别尊卑」，約燕義「君舉旅行酬而後獻卿」爲説。

凡鄭注發一義，必貫通全經，

> 如冠禮「筮於廟門」，注「廟，謂禰廟」，此通合全經爲訓，凡經單言廟皆禰廟也。

且貫通群經。

> 如冠禮注「天子與其臣元冕以視朔，皮弁以日視朝，諸侯與其臣皮弁以視朔，朝服以日視朝」，通合周禮、玉藻爲説。

凡鄭注熟於經例，能於經文無字句處得經意。

> 如喪服髙祖服不見，鄭據高祖之族有服，推出髙祖服，又爲人後之禮，持重於大宗者，降其小宗，小宗有四，經舉父宗有定者以爲例，而此外凡屬小宗者皆可準之爲服，鄭於「姊妹適人」下補姑服以舉一隅，使經文降等、若子兩服不相互之旨豁然而解，皆可謂抉經之心。

凡鄭注善引伸觸類，據彼定此。

> 如昏禮記「宗子無父，母命之」，注曰「言宗子無父，是有有父者」，喪服傳「大夫之庶子則從乎大夫而降也」，注曰「言從乎大夫而降，則於父卒如國人」之等。

凡經文疑似之處，注必别白言之。

> 如喪禮「徹朔奠，敦啟會」，注「啟會，徹時不復蓋」，卜日「不釋龜，告于涖卜與主人」，注「不釋龜，復執之」之等。

凡經略舉大概者，注細别之。

> 如鄉飲主人酬介如賓酬主人之禮，注别之曰「其酌，實觯，西南面授介」。

凡經文儀節略者，注彌縫之，

> 如燕禮公酬賓，公答再拜，注曰「於是賓請旅侍臣」。

字誤者，注變易之。

> 如大射「諸公卿大夫西面，北上」，注「大夫誤衍」。

> 以上諸例，以兩言蔽之曰，以經解經，以經校經而已。賈疏解經之法皆遵此例，不别釋。

凡喪服，注引傳解經，注在傳下者，題「某謂」以别之，在傳上者不題某<q>見賈疏</q>。

> 喪服傳本鄭注，所引與周禮注引杜子春、二鄭説一例，今本别傳於注而盡删「某謂」等字，非古也。

凡鄭注大義，足以正人倫、扶名教<q>今悉録人要旨</q>。

凡鄭注今文、古文各本，擇善而從。

> 胡氏承珙儀禮古今文疏義序曰「鄭注從今文者，則今文在經，古文出注，從古文者，則古文在經，今文出注，然有今文、古文各一字兩作者，有不言今古文但云某或作某者，殆當時行用更有别本，博稽廣攬，審定折衷，其略例蓋有數端：有必用其正字者，取其當文易曉，從甒不從廡、從盥不從浣之類是也，有即用其借字者，取其經典相承，從辯不從徧，從膉不從嗌之類是也，有務以存古者，視爲正字，示乃俗誤，行之而必從視是也，有兼以通今者，升當爲登，升則俗誤已久，而仍從升是也，有因彼以決此者，則别白而定所從，鄉飲、鄉射、特牲、少牢諸篇是也，有互見而並存者，可參觀而得其義，士昏從古文作枋、少牢從今文作柄之類是也，至於句字多寡，語助有無，參酌異同，靡不悉記，隻字去取，義例存焉。」

#### 疏例 {#10}

賈疏大例有二，一據舊疏爲本，

> 賈氏自序曰「儀禮章疏，有黄慶、李孟悊二家，慶則舉大略小，經注疏漏，悊則舉小略大，經注稍周」，又云「今裁此疏，以諸家爲本，擇善而從」。案，賈疏每節先掇行事大要，所謂舉大也，次細釋經注，所謂舉小也，此其所本於黄、李者。

一易舊疏之失。

> 序曰「士冠三加，有緇布冠、皮弁、爵弁，既冠，又著元冠見于君，故記陳緇布冠、委貌、周弁以釋經，經、記都無天子冠法，而李云委貌與弁皆天子始冠之冠，李之謬也。鄭注喪服引禮記檀弓云，絰之言實也，明孝子有忠實之心，則絰表心明矣，而黄云衰以表心，絰以表首，公違鄭注，黄之謬也。今以先儒失路，後宜易塗。」案，賈疏解記必附經，解經必憑注，歧者合之，疏者密之，此其所易於黄、李者。

> 又按，如序所云，則賈疏當每條先引諸家，次下己意，今疏中未嘗稱引黄、李，而前後設文動多違戾，甚至一條中自相違戾，顯非一人之言，蓋唐時閭里書師將諸家姓名概加删棄，併入賈氏語中，鹵莽滅裂，不顧文義，如近世村塾學究删四書朱注之爲，遂使舊説湮没無聞，賈氏矛盾自陷，謬本相仍，至宋咸平校刊，更無完帙可據，而疏遂受誣千載，經義彌以不章，愚嘗欲撰儀禮舊疏考正之書，將疏文一一推核，孰爲舊義，孰爲新義，俾科别條分，文從字順，惜未成也。

#### 校賈疏舉例 {#11}

士冠禮篇目下疏「若天子之子亦二十而冠，故禮記祭法云，王下祭殤五<q>按，所祭者適長殤，十九以下爲長殤</q>，是年十九已下乃<q>乃當爲仍</q>爲殤，故二十乃冠矣。」

> 按，此一説，謂天子之子與士同，二十而冠。

案，下文云「天子之元子猶士，則天子之子雖早冠，亦用士禮而冠。」

> 此又一説，謂天子之子早冠與士異，其禮仍與士同。

案，家語冠頌云「王大子之冠擬冠，則天子元子亦擬，諸侯四加。」

> 按，此又一説，謂天子之子冠與士禮全異。此必先儒有兩説，賈氏引之而又自爲一説，以明折衷。諦審文義，疑第一説係賈氏自定語，而其下兩説則附存備考，且當有辨正之語，而後人删之。凡讀疏，遇兩説歧互處，皆當以此求之。

#### 讀經例 注疏通例 {#12}

東塾讀書記曰「儀禮難讀，昔人讀之之法，略有數端，一曰分節，二曰繪圖，三曰釋例，今人生古人後，得其法以讀之，通此經不難矣。」

士冠禮「筮於廟門」，賈疏云「自此至宗人告事畢一節，論將行冠禮，先筮取日之事」，賈疏全部皆如此，此讀儀禮第一要法也。有司徹鄭注屢言自某句至某句，此賈疏分節之法所自出也。

賈疏之分節有尤細密者。聘禮「君使卿韋弁，歸饔餼五牢」，疏云「自此盡無儐，論主君使卿歸饔餼於賓介之事」，「上介，饔餼三牢」，疏云「自此盡兩馬束錦，論主君使下大夫歸饔餼於上介之事」，「士介四人，皆餼大牢」，疏云「自此至無儐，論使宰夫歸餼於衆介之事」，此一節而又分三節也。特牲饋食禮「賓三獻，如初，燔從如初，爵止」，疏云「自此盡卒復位，論賓長獻尸及佐食，并主人、主婦致爵之事，此一科之內乃有十一爵，賓獻尸一也，主婦致爵于主人二也，主人酢主婦三也，主人致爵于主婦四也，主婦酢主人五也，尸舉奠爵酢賓長六也，賓長獻祝七也，又獻佐食八也，賓又致爵於主人九也，又致爵于主婦十也，賓受主人酢十一也」，此一科而分十一節也。有司徹疏如此類者最多，不可枚舉。其分析細密，使讀之者心目俱朗徹矣。

賈疏分節偶有遺漏者。如大射儀「司射適次作上耦射」，疏當云「自此盡搢扑，反位，論某事」，而疏無之，又「司射作射如初」，疏當云「自此盡執而俟，論某事」，而疏無之，又「司射猶狹一个以作射，如初」，疏當云「自此盡退中與筭而俟，論某事」，而疏無之，又「若命曰復射」，疏當云「自此盡如獻庶子之禮，論某事」，而疏無之，皆遺漏也<q>其餘諸篇之疏亦偶有遣漏，但不多耳</q>。

朱子儀禮經傳通解釐析經文，每一節截斷後一行，題云「右某事」<q>如士冠禮第一節後題云「右筮日」，第二節後題云「右戒賓」，此法亦出於鄭君禮記禮器「天子七月而葬，五重八翣」，鄭注云「士喪禮下篇陳器曰，抗木横三縮二」云云。澧案，士喪禮下篇既夕云「陳明器于乘車之西」，鄭君引之而摘出「陳器」二字也</q>，較賈疏尤簡明，其答李季章書云「累年欲修儀禮一書，釐析章句而附以傳説，元來典禮淆訛處，古人都已説了，只是其書滚作一片，不成段落，使人難看，故人不會看，便爲憸人舞文弄法，迷國誤朝，若梳洗得此書頭面出來，令人易看，於世亦非小助也」，答應仁仲書云「前賢常患儀禮難看，以今觀之，只是經不分章，記不隨經，而注疏各爲一書，故使讀者不能遽曉，今定此本，盡去此諸弊，恨不得令韓文公見之也」，此朱子之大有功於儀禮者，至國朝而馬宛斯繹史所載儀禮、張稷若儀禮鄭注句讀、吴中林儀禮章句皆用朱子之法，江慎修禮書綱目因朱子通解而編定之，固宜遵用其法，徐健菴讀禮通考、秦文恭五禮通考亦皆分節，自朱子創此法，後來莫不由之矣<q>郡齋讀書志云「編禮三卷，吕大臨編，以士喪禮爲本，取三禮附之」卷一朱子答潘恭叔書云「禮記須與儀禮參通，修作一書乃可觀，中閒伯恭欲令門人爲之」，然則朱子之書本發端於吕氏也</q>。

> 以上分節。

鄭賈作注作疏時，皆必先繪圖，今讀注疏，觸處皆見其蹤跡。如士冠禮「筮人許諾，右還，即席坐」，注云「東面受命，右還北行就席」，疏云「鄭知東面受命者，以其上文有司在西方東面，主人在門東西面，今從門西東面，主人之宰命之，故東面受命可知也，知右還北行就席者，以其主人在門外之東南，席在門中，故知右還北行，乃得西面就席坐也」，如此之類乃顯而易見者。又如燕禮「主人盥，洗象觚」，注云「取象觚者東面」，疏云「以膳篚南有臣之篚，不得北面取，又不得南面背君取，從西階來，不得篚東西面取，以是知取象觚者東面也」，此必鄭有圖，故知東面取，賈有圖，故知不得北面、南面、西面，而必東面也。大射儀「揖，以耦左還，上射於左」，注云「上射轉居左，便其反位也，上射少北，乃東面」，疏云「知不少南者，以其次在楅東南，北面揖時，己在次西，故知上射少北，乃東面，得東當次也」，此亦鄭有圖，故知少北，賈有圖，故知不得少南，皆確不可易也。

鄉飲酒禮「主人實爵介之席前，西南面獻介」，疏云「以介席東面，故邪向之」，特牲饋食禮記「主婦及內賓、宗婦亦旅，西面」，注云「其拜及飲者皆西面，主婦之東南」，疏云「知在主婦之東南者，以其不背主婦，又得邪角相向也」，鄉射禮「司射還，當上耦，西面作上耦射」，注云「還，左還也」，疏云「知左還者，經云還當上耦，上耦位在司射之西南，東面，司射還欲西面與上耦相當，故知左還迴身當之取便可知也」，少牢饋食禮「主人西面三拜餕者，餕者奠舉於俎，皆答拜」，注云「在東面席者，東面拜，在西面席者，皆南面拜」，疏云「知面位如此者，以主人在戶內，西面三拜餕者，鲅者在東面而答主人拜可知，在西面位者，以主人在南西面，不得與主人同面而拜，明迴身南面向主人而拜，故鄭以義解之如此也」，如此之類，或邪向，或迴身，與平直易見者不同，非有圖，安能知之！

鄉射禮「司馬出于下射之南，還其後，降自西階」，注云「圍下射者，明爲二人命去侯」，疏云「司馬由上射之後立於物閒，命去侯訖，物閒南行，西向，適階降，是其順矣，今命去侯訖，乃圍下射之後，繞下射之東南行，而適西階去，若出物閒西行，則似直爲上射命去侯，是以并下射圍繞之，明爲二人命去侯也」，燕禮「若君命皆致，則序進，奠觯于篚，洗象觯，升實之序進，坐奠于薦南」<q>十三字兩湖書院校本增</q>，注云「序進，往來由尊北，交於東楹之北」，疏云「以其酒尊所陳在東楹之西，東向而陳，其尊有四，并執冪者在南，不得南頭以之君所，又唯君面尊，尊東西面酌酒似背君，故先酌者東面酌訖，由尊北，又楹北，往君所，奠訖，右還而反，後酌者亦於尊北，又於楹北與反者而交，先者於南西過，後者於北東行，奠訖，亦右還而反，相隨降自西階」，如此類者，圍繞交錯，繪圖亦殊不易，或緜蕝習之乃知之耳，即以疏文而論，曲而能達，栩栩欲動，世人謂賈疏之文不及孔疏，豈其然乎？

楊信齋作儀禮圖，厥功甚偉，惜朱子不及見也，通志堂經解刻此圖，然其書巨帙不易得，故信齋此圖罕有稱述者，張皋文所繪圖更加詳密，盛行於世，然信齋創始之功不可没也<q>楊信齋儀禮圖序云「嚴陵趙彦肅嘗作特牲、少牢二禮圖質諸先師，先師喜曰，更得冠、昏圖及堂室制度并考之乃爲佳耳」，據此則始爲圖者，趙彦肅也，儀禮經傳通解載鹿鳴、關雎十二詩譜，云趙彦肅所傳，蓋其人有志於禮樂之事者也</q>。

阮文達公爲張皋文儀禮圖序云「昔漢儒習儀禮者必爲容，故高堂生傳禮十七篇，而徐生善爲頌，禮家爲頌皆宗之，頌即容也，予嘗以爲讀禮者當先爲頌，昔叔孫通爲緜蕝以習儀，他日亦欲使家塾子弟畫地以肄禮，庶于治經之道事半而功倍也，然則編修之書，非即徐生之頌乎」，澧案「畫地之法，澧嘗試爲之，真事半而功倍，恨未得卒業耳」<q>焦里堂作習禮格，繪宮室如弈枰而人物爲棋，其序云，雖戲而不詭於正</q>。

若夫宮室器服之圖，則當合三禮爲之，此自古有之，今存於世者惟聶崇義之圖，至國朝諸儒所繪益精，若取皇清經解內諸圖與聶氏圖考定其是非，而别爲三禮圖，則善矣<q>有不能定其是非者則兼存之，明知其誤者則不取，如張皋文深衣圖，肩上兩幅缝合，此必不然也，通典卷六十三「天子諸侯玉佩、劍綬、璽印」，自注云「秦漢以降，逮於周隋，既多無注解，或傳寫誤舛，研覈莫辨」，澧案「此不獨玉佩、劍綬、璽印爲然，凡漢以來衣冠，讀史皆難明，而周之冠冕衣裳乃易明，賴有諸經注疏故也」</q>。

> 以上繪圖。

儀禮有凡例，作記者已發之矣，鄉飲酒禮記云「以爵拜者不徒作<q>鄉射禮記同</q>，坐卒爵者拜既爵，立卒爵者不拜既爵，凡奠者於左，將舉於右<q>此二句鄉射禮記亦同</q>」，此記文之發凡者也<q>士相見禮「凡燕見于君」云云，「凡言非對也」云云，「凡與大人言」云云，「凡侍坐於君子」云云，「凡報幣者不趨」云云，此則經文之言凡者，然非十七篇之內凡例也</q>。

鄭注發凡者數十條，士冠禮注云「凡奠爵將舉者於右，不舉者於左」，「凡醴事，質者用糟，文者用清」，「凡薦出自東房」，「凡牲皆用左胖<q>左當爲右</q>」，其餘諸篇，注皆有之<q>聘禮注最多</q>，若抄出之，即可爲儀禮凡例矣。

有鄭注發凡而賈疏辨其同異者。聘禮「使者受圭，同面，垂繅以受命」，注云「凡授受者，授由其右，受由其左」，疏云「據鄉飲酒、鄉射、燕禮，獻酢酬皆授由其右，受由其左，故云凡以廣之，若有所因由，則有授由左，受由右，是以使者反命之時，宰自公左受玉，鄭云亦於使者之東，同面並受，不右使者，由便也。又賓授覿時，士受馬適右受，鄭云，適牽者之右而受由便。又鄉飲酒云，受酬者自介右，鄭云，尊介，使不失故位。如此者皆是變例，鄭據平常行事而言也」。特牲饋食禮「尊于戶東，元酒在西」，注云「凡尊酌者在左」，疏云「鄉飲酒、鄉射皆元酒在西，事酒在東，若燕禮、大射唯君面尊，不從此義也」。如此類，皆鄭注發凡，而賈疏辨其同異也。

有鄭注不云凡而與發凡無異，賈疏申明爲凡例者。如士冠禮「宿賓」，注云「宿者必先戒，戒不必宿」，疏云「凡有戒無宿者，非止於此，案鄉飲酒、鄉射主人戒賓及公食大夫各以其爵，皆是當日之戒，理無宿也，又大射宰戒百官有事于射者，射人戒諸公卿大夫射，司士戒士射與贊者，前射三日，宰夫戒宰及司馬，皆有戒而無宿是也」。覲禮「侯氏入門右，坐奠圭」，注云「卑者見尊，奠摯而不授」，疏云「案士昏禮云，壻執雁，升奠雁，又云若不親迎，則婦入三月然後壻見，主人出門，壻入門，奠摯再拜出，鄭注云，奠摯者，壻有子道，不敢授也，又士相見凡臣見於君，奠摯再拜，與此奠圭皆是卑者不敢授而奠之」。如此類，皆注不發凡，無異於發凡，而疏申明之也。

有鄭注不發凡而賈疏發凡者。鄉射禮記「尊，綌冪，賓至，徹之」，疏云「凡冪者皆爲塵埃加，故設之，但用冪不用冪不同者，凡用醴，皆不見用冪，質故也，醮用酒，亦無冪者，從禮子，質也，或以尊厭卑，亦無冪，鄉飲酒、鄉射有冪者，無所厭故也」。覲禮「使者左還而立，侯氏還璧，使者受，侯氏降，再拜稽首」，疏云「直云使者左還，不云拜送玉者，凡奉命使皆不拜送，若卿歸饗餼不拜送幣，亦斯類也」。如此類，皆注不發凡而疏發凡者也。

有經是變例，鄭注發凡而疏申明之者。鄉射禮「司馬受爵，奠于篚，復位，獲者執其薦，使人執俎從之，辟設于乏南」，注云「凡他薦俎，皆當其位之前」，疏云「謂凡燕及食并祭祀之薦俎，皆當其位之前，唯此與大射獲者與釋獲者薦俎辟設，不當前也」。此經是變例，注發凡而疏申明之也。又有經是變例，注不發凡而疏發凡者。聘禮「賓降堂，受老束錦，大夫止」，注云「止不降，使之餘尊」，疏云「凡賓主體敵之法，主人降，賓亦降，今賓降使者不降者，使之餘尊，雖合降而不降」，又「賓稱面，大夫對，北面當楣再拜，受幣于楹閒，南面，退，西面立」，注云「受幣楹閒，敵也，賓亦振幣進，北面授」，疏云「凡授受之義在於兩楹之閒者，皆是體敵，故昏禮云授于楹閒南面，注云授于楹閒，明爲合好，其節同也，南面並授也，謂賓主俱至楹閒，南面並而授，是以曲禮云，鄉與客並然後受，注云於堂上則俱南面，禮敵者並授，此是敵者之常禮也，雖是敵者，於兩楹之閒，或有訝受者，皆是相尊敬之法，則此云大夫南面，賓北面授，雖是敵禮，是尊大夫，故訝受，又前致饔餼，儐使者于楹閒，賓北面授幣，鄭云賓北面授，尊君之使，自餘不在楹閒，别相尊敬，是以前云公受玉于中堂與東楹之閒，鄭注云東楹之閒，亦以君行一，臣行二，又云公禮賓，賓受幣，當東楹北面，注云亦訝受，又賓覿公云振幣進授，當東楹北面，如此之類，不在兩楹之閒者，皆非敵法，就文解之」<q>此疏釋例最詳，特備録之</q>。此皆經之變例，注不發凡而疏發凡者也。

有賈疏不云凡而無異發凡者。士昏禮「主人以賓升」，疏云「禮之通例，賓主敵者，賓主俱升，若士冠與此文是也，若鄉飲酒、鄉射皆主尊賓卑，故初至之時，主人升一等，賓乃升，自卒洗之後亦俱升，唯聘禮公升二等賓始升者，彼注云亦欲君行一，臣行二也，覲禮王使人勞侯氏，使者不讓先升者，奉王命，尊故也」，燕禮「降席，坐奠爵，拜告旨」，注云「降席，席西也」，疏云「鄭云降席，席西，不言面，案前體例降席，席西，拜者皆南面，拜訖則告旨」，此二條疏言通例，言體例，即無異發凡也。士冠禮「主人酬賓，束帛儷皮」，疏云「此禮賓與饗禮同，但爲饗禮有酬帛則多」，此疏言同，即例也。聘禮「上介奉幣，皮先，入門左，奠皮」，注云「執皮者奠皮以有不敢授之義」，疏云「案享時庭實使人執之，昏禮庭實亦使人執之，亦皆東，不奠於地」，此疏言亦即例也。士昏禮「賓即筵，奠于薦左」，疏云「此奠于薦左，不言面位，下贊禮婦奠于薦東，注云奠于薦東，升席奠之，此云奠於薦左，明皆升席，南面奠也，必南面奠者，取席之正，又祭酒亦皆南面，並因祭酒之面奠之，則冠禮禮子亦南面奠之，聘禮禮賓，賓北面奠者，以公親執束帛待賜己，不敢稽留，故由便疾北面奠之也，鄉飲酒、鄉射酬酒不祭不舉，不得因祭而奠於薦東也，燕禮、大射重君物，賓祭酬酒，故亦南面奠」，此段疏屢言，亦其例最通貫矣。士昏禮「建栖興，坐奠觯，遂拜」，疏云「因建栖興，坐奠觯，不復興，遂因坐而拜，冠禮禮子并醮子及此下禮婦，不言坐奠觯遂者，皆文不具，聘禮賓不言拜者，理中有拜可知也」，此言可知，以例知之也。經文不具，賈熟於禮例，則可據例以補經，禮之有例，豈非至要哉！

綜而論之，鄭賈熟於禮經之例乃能作注作疏，注精而簡，疏則詳而密，分析常例變例，究其因由，且經有不具者，亦可以例補之。朱子云「儀禮雖難讀，然卻多是重複，倫類若通，則其先後彼此展轉參照，足以互相發明」<q>答陳才卿書</q>，此所謂倫類，即凡例也。近時則淩氏禮經釋例善承鄭賈之學，大有助於讀此經者矣<q>澧嘗欲取儀禮經文依吴中林章句分節寫之，每一節後寫張皋文之圖，又以淩次仲釋例分寫於經文各句下，名曰儀禮三書合鈔，如此則儀禮真不難讀，惜乎爲之而未成也</q>。

> 以上釋例。

韓昌黎讀儀禮云「掇其大要，奇辭奥旨著于篇」，掇其大要者，即所謂「記事者必提其要」也，昌黎著于篇者，今不得而見之，然賈疏每一節所言之事，即大要也，若掇爲一編，當無異於昌黎所云矣，初讀儀禮者，尤當如此<q>昌黎掇奇辭，欲於作爲文章而上規之也，掇奥旨，即送陳密序論習三禮所謂「誦其文則思其義也」</q>。

郊特牲「三加彌尊，喻其志也」，孔疏云「按士冠禮三加者，謂冠時三徧加冠也，至冠日賓至，而主人設冠身之席于阼階上，近主人之北，又設笄纚櫛具于席南，冠身立于東房，賓揖，冠身出就位，佐冠爲冠身梳頭著纚畢，賓洗手，爲正髻，正髻畢，往西階至第一等，受取緇布冠，還至冠席前跪，爲冠身著冠畢，冠身起，入東房著元端元裳，士子皆隨其父朝夕之服，朝用元衣素裳，夕用上士元裳，中士黄裳，下士雜裳，雜裳前元後黄，若大夫以上至天子，當同上士元裳也，畢，又揖冠身出就位，就位畢，賓又下西階至第二等，受皮弁冠，還，爲冠身著冠，然後又著爵弁，其儀皆如緇布冠也」，此即所謂掇其大要者也。

郊特牲「舅姑降自西階，婦降自阼階，授之室也」，孔疏云「按昏禮既昏之後，夙興，贊見婦于舅姑，席于阼，舅即席，席于房外，南面，姑即席，婦執笲棗栗，奠于舅席，又執腶脩，奠于姑席，訖，贊者醴婦，席于戶牖閒，贊者酌醴以醴婦，薦脯醢，婦受醴畢，取脯，降，出授人于門外，舅姑入于室，共席于奥，婦盥，饋特豚，無魚腊，無稷，卒食，一酳，席于北墉下，婦徹，設于席前，婦即席餕姑之餘，卒食，姑酳之」，此疏所掇亦頗簡明。

通典掇取儀禮，然如諸侯大夫士冠<q>卷五十六</q>掇士冠禮而未能簡要，尚可删節，又如諸侯大夫士宗廟<q>卷四十八</q>掇特牲饋食禮、少牢饋食禮則又太簡，蓋所謂掇其大要者亦不易也。

> 以上掇要。

既明禮文，尤當明禮意。朱笥河以儀禮難讀，欲撰釋例之書，又以禮莫精於喪禮，欲撰禮意之書<q>見笥河集子錫庚所撰序</q>，釋例則淩次仲爲之矣，禮意則鄭注最精，非獨喪禮也，如士冠禮「筮于廟門」，注云「冠必筮日於廟門者，重以成人之禮成子孫也，不於堂者，嫌蓍之靈由廟神」，夫以「筮於廟門」四字而禮意精細如此，非鄭君孰能知之？又如鄉飲酒禮「司正實觯，降自西階，階閒北面坐奠觯，退共，少立，坐取觯，不祭，遂飲」，注云「少立，自正，慎其位也，己帥而正，孰敢不正」，此司正拱手少立，實難知其何意，讀鄭注乃知正己以帥人之意，其深微至此，得鄭注而神情畢見，可謂抉經之心矣。

士喪禮「代哭」，鄭注云「代，更也，孝子始有親喪，悲哀憔悴，禮防其以死傷生，使之更哭，不絶聲而已」，既夕禮「三虞」，注云「虞，安也，骨肉歸于土，精氣無所不之，孝子爲其彷徨，三祭以安之，朝葬，日中而虞，不忍一日離」，如此之類，乃鄭注發明喪禮之精意，而禮記注尤多，如喪大記「主人二手承衾而哭」，注云「哀慕若欲攀援」，雜記上「朝夕哭不帷」，注云「緣孝子之心，欲見殯肂也」，尸子云「曾子讀喪禮，泣下沾襟」，讀鄭君之注，真欲泣下沾襟矣。喪大記又云「大夫之喪，將大斂，君即位于序端，卒斂，君撫之」，孔疏云「君臣情重，方爲分異，故斂竟而君以手案尸與之别也」，此疏説禮意亦沈摯，古之君臣情重如此，所謂視臣如手足也，讀之亦使人泣下也。

春秋桓三年「公子翬如齊逆女」，穀梁傳云「禮，送女，父不下堂，母不出祭門，諸母、兄弟不出闕門，父戒之曰，謹慎從爾舅之言，母戒之曰，謹慎從爾姑之言，諸母般申之曰，謹慎從爾父母之言」，楊疏云「傳并釋禮意，故與士昏禮本文不同」，昭十五年「有事于武宮，籥入，叔弓卒，去樂，卒事」，穀梁傳云「君在祭樂之中，大夫有變，以聞可乎？大夫，國體也，古之人重死，君命無所不通」，楊疏云「言可乎，問言禮意」，澧謂穀梁傳釋禮意、問禮意，亦可謂善於禮矣，楊疏能疏明之，亦可謂心知其意者。

> 以上明禮意。

張氏爾岐儀禮鄭注句讀序曰「方愚之初讀之也，遥望光氣，以爲非周孔莫能爲已耳，莫測其所言者何等也，及其矻矻乎讀之，讀已又默存而心歷之，而後其俯仰揖遜之容如可睹也，忠厚藹惻之情如將遇也，周文郁郁，其斯爲郁郁矣，君子彬彬，其斯爲彬彬矣，雖不可施之行事，時一神往焉，彷彿戴弁垂紳，從事乎其閒，忘其身之喬野鄙僿，無所肖似也，使當時遇難而止，止而竟止，不幾於望辟雝之威儀而卻步不前者乎？噫！愚則幸矣，願世之讀是書者勿徒憚其難也」。按，學者治禮，當依張氏此説求之，愚又謂禮之本在孝經，其法在春秋，其義在禮記。蓋「經禮三百，曲禮三千」，皆周公以孝治天下之實事，節文度數，委曲繁重，無非愛人敬人之意所彌綸，故覲禮可以見天子之孝，燕、射、聘、食可以見諸侯之孝，冠、昏、喪、祭、射、鄉、相見可以見卿大夫、士庶人之孝，故禮必行諸廟，辭必稱其先，尊尊、親親、長長、賢賢則不好犯上，不好作亂，而天下平，非法不言，非道不行，而人心正矣。春秋以一字褒貶決是非，禮經以一字同異正名分，皆聖人精義入神之學。禮之所尊，尊其義，冠義、昏義、鄉飲酒義、射義、燕義、聘義、朝事義、祭義、祭統、喪服四制、三年問、閒傳、檀弓<q>喪禮，哀戚之至也，一章專説喪禮之義</q>、問喪等篇，皆孔門七十子言禮之大義，其誼理之精，文辭之美，使讀者鼓舞歆動，油然自生其忠孝仁義之心，據記義求經文，則非惟不苦其難，將好之樂之，終身誦之而不厭，而變化氣質，陶養德性，有日遷善而不自知者。是故學者本孝經以讀禮經，其學乃有本且有用，以治春秋之法治禮經，其學乃精，據禮記以讀禮經，其學乃神。