---
title: "藝文志第十"
subtitle: ""
date: 2026-01-23T10:06:23+08:00
lastmod: 2026-01-25
draft: false
brewing: false
weight: 30
js:
    - /js/toc.js
---

昔仲尼沒而微言絕，<small>李奇曰：隱微不顯之言也。師古曰：精微要妙之言耳。</small>七十子喪而大義乖。<small>師古曰：七十子，謂弟子達者七十二人。舉其成數，故言七十。</small>故春秋分為五，<small>韋昭曰：謂左氏、公羊、穀梁、鄒氏、夾氏也。</small>詩分為四，<small>韋昭曰：謂毛氏、齊、魯、韓。</small>易有數家之傳。戰國從衡，真偽分爭，<small>師古曰：從音子容反。</small>諸子之言紛然殽亂。<small>師古曰：殽，雜也。</small>至秦患之，乃燔滅文章，以愚黔首。<small>師古曰：燔，燒也。秦謂人為黔首，言其頭黑也。燔音扶元反。黔音其炎反，又音琴。</small>漢興，改秦之敗，大收篇籍，廣開獻書之路。迄孝武世，書缺簡脫，禮壞樂崩，<small>師古曰：編絕散落故簡脫。脫音吐活反。</small>聖上喟然而稱曰：<small>師古曰：喟，歎息之貌也，音丘位反。</small>「朕甚閔焉！」於是建藏書之策，<small>如淳曰：劉歆七略曰「外則有太常、太史、博士之藏，內則有延閣、廣內、祕室之府」。</small>置寫書之官，下及諸子傳說，皆充祕府。至成帝時，以書頗散亡，使謁者陳農求遺書於天下。詔光祿大夫劉向校經傳諸子詩賦，步兵校尉任宏校兵書，太史令尹咸校數術，<small>師古曰：占卜之書。</small>侍醫李柱國校方技。<small>師古曰：醫藥之書。</small>每一書已，<small>師古曰：已，畢也。</small>向輒條其篇目，撮其指意，錄而奏之。<small>師古曰：撮，緫取也，音千括反。</small>會向卒，哀帝復使向子侍中奉車都尉歆卒父業。<small>師古曰：卒，終也。</small>歆於是緫羣書而奏其七略，故有輯略，<small>師古曰：輯與集同，謂諸書之緫要。</small>有六藝略，<small>師古曰：六藝，六經也。</small>有諸子略，有詩賦略，有兵書略，有術數略，有方技略。今刪其要，以備篇籍。<small>師古曰：刪去浮冗，取其指要也。其每略所條家及篇數，有與緫凡不同者，轉寫脫誤，年代久遠，無以詳知。</small>

## 六藝略 {#1.0}

### 易 {#1.1}

1. 易經十二篇，施、孟、梁丘三家。<small>師古曰：上下經及十翼，故十二篇。</small>
1. 易傳周氏二篇。<small>字王孫也。</small>
1. 服氏二篇。<small>師古曰：劉向別錄云，服氏，齊人，號服光。</small>
1. 楊氏二篇。<small>名何，字叔元，菑川人。</small>
1. 蔡公二篇。<small>衞人，事周王孫。</small>
1. 韓氏二篇。<small>名嬰。</small>
1. 王氏二篇。<small>名同。</small>
1. 丁氏八篇。<small>名寬，字子襄，梁人也。</small>
1. 古五子十八篇。<small>自甲子至壬子，說易陰陽。</small>
1. 淮南道訓二篇。<small>淮南王安聘明易者九人，號九師說。</small>
1. 古雜八十篇，雜災異三十五篇，神輸五篇，圖一。<small>師古曰：劉向別錄云「神輸者，王道失則災害生，得則四海輸之祥瑞」。</small>
1. 孟氏京房十一篇，災異孟氏京房六十六篇，五鹿充宗略說三篇，京氏段嘉十二篇。<small>蘇林曰：東海人，為博士。晉灼曰：儒林不見。師古曰：蘇說是也。嘉即京房所從受易者也，見儒林傳及劉向別錄。</small>
1. 章句施、孟、梁丘氏各二篇。

> 凡易十三家，二百九十四篇。

易曰：「宓戲氏仰觀象於天，俯觀法於地，觀鳥獸之文，與地之宜，近取諸身，遠取諸物，於是始作八卦，以通神明之德，以類萬物之情。」<small>師古曰：下繫之辭也。鳥獸之文，謂其跡在地者。宓讀與伏同。</small>至於殷、周之際，紂在上位，逆天暴物，文王以諸侯順命而行道，天人之占可得而効，於是重易六爻，作上下篇。孔氏為之彖、象、繫辭、文言、序卦之屬十篇。故曰易道深矣，人更三聖，<small>韋昭曰：伏羲、文王、孔子。師古曰：更，經也，音工衡反。</small>世歷三古。<small>孟康曰：易繫辭曰「易之興，其於中古乎？」然則伏羲為上古，文王為中古，孔子為下古。</small>及秦燔書，而易為筮卜之事，傳者不絕。漢興，田何傳之。訖于宣、元，有施、孟、梁丘、京氏列於學官，而民間有費、高二家之說。<small>師古曰：費音扶味反。</small>劉向以中古文易經校施、孟、梁丘經，<small>師古曰：中者，天子之書也。言中，以別於外耳。</small>或脫去「無咎」、「悔亡」，唯費氏經與古文同。

### 書 {#1.2}

1. 尚書古文經四十六卷。<small>為五十七篇。</small><small>師古曰：孔安國書序云「凡五十九篇，為四十六卷。承詔作傳，引序各冠其篇首，定五十八篇。」鄭玄敘贊云「後又亡其一篇」，故五十七。</small>
1. 經二十九卷。<small>大、小夏侯二家。歐陽經三十二卷。</small><small>師古曰：此二十九卷，伏生傳授者。</small>
1. 傳四十一篇。
1. 歐陽章句三十一卷。
1. 大、小夏侯章句各二十九卷。
1. 大、小夏侯解故二十九篇。
1. 歐陽說義二篇。
1. 劉向五行傳記十一卷。
1. 許商五行傳記一篇。
1. 周書七十一篇。<small>周史記。</small><small>師古曰：劉向云「周時誥誓號令也，蓋孔子所論百篇之餘也。」今之存者四十五篇矣。</small>
1. 議奏四十二篇。<small>宣帝時石渠論。</small><small>韋昭曰：閣名也，於此論書。</small>

> 凡書九家，四百一十二篇。<small>入劉向稽疑一篇。師古曰：此凡言入者，謂七略之外班氏新入之也。其云出者與此同。</small>

易曰：「河出圖，雒出書，聖人則之。」<small>師古曰：上繫之辭也。</small>故書之所起遠矣，至孔子篹焉，<small>孟康曰：篹音撰。</small>上斷於堯，下訖于秦，凡百篇，而為之序，言其作意。秦燔書禁學，濟南伏生獨壁藏之。漢興亡失，求得二十九篇，以教齊魯之間。訖孝宣世，有歐陽、大小夏侯氏，立於學官。古文尚書者，出孔子壁中。<small>師古曰：家語云孔騰字子襄，畏秦法峻急，藏尚書、孝經、論語於夫子舊堂壁中，而漢記尹敏傳云孔鮒所藏。二說不同，未知孰是。</small>武帝末，魯共王壞孔子宅，欲以廣其宮，而得古文尚書及禮記、論語、孝經凡數十篇，皆古字也。共王往入其宅，聞鼔琴瑟鍾磬之音，於是懼，乃止不壞。孔安國者，孔子後也，悉得其書，以考二十九篇，得多十六篇。<small>師古曰：壁中書多，以考見行世二十九篇之外，更得十六篇。</small>安國獻之。遭巫蠱事，未列于學官。劉向以中古文校歐陽、大小夏侯三家經文，酒誥脫簡一，召誥脫簡二。<small>師古曰：召讀曰邵。</small>率簡二十五字者，脫亦二十五字，簡二十二字者，脫亦二十二字，文字異者七百有餘，脫字數十。書者，古之號令，號令於衆，其言不立具，則聽受施行者弗曉。古文讀應爾雅，故解古今語而可知也。

### 詩 {#1.3}

1. 詩經二十八卷，魯、齊、韓三家。<small>應劭曰：申公作魯詩，后蒼作齊詩，韓嬰作韓詩。</small>
1. 魯故二十五卷。<small>師古曰：故者，通其指義也。它皆類此。今流俗毛詩改故訓傳為詁字，失真耳。</small>
1. 魯說二十八卷。
1. 齊后氏故二十卷。
1. 齊孫氏故二十七卷。
1. 齊后氏傳三十九卷。
1. 齊孫氏傳二十八卷。
1. 齊雜記十八卷。
1. 韓故三十六卷。
1. 韓內傳四卷。
1. 韓外傳六卷。
1. 韓說四十一卷。
1. 毛詩二十九卷。
1. 毛詩故訓傳三十卷。

> 凡詩六家，四百一十六卷。

書曰：「詩言志，歌詠言。」<small>師古曰：虞書舜典之辭也。在心為志，發言為詩。詠者，永也。永，長也，歌所以長言之。</small>故哀樂之心感，而歌詠之聲發。誦其言謂之詩，詠其聲謂之歌。故古有采詩之官，王者所以觀風俗，知得失，自考正也。孔子純取周詩，上采殷，下取魯，凡三百五篇，遭秦而全者，以其諷誦，不獨在竹帛故也。漢興，魯申公為詩訓故，而齊轅固、燕韓生皆為之傳。或取春秋，采雜說，咸非其本義。與不得已，魯最為近之。<small>師古曰：與不得已者，言皆不得也。三家皆不得其真，而魯最近之。</small>三家皆列於學官。又有毛公之學，自謂子夏所傳，而河間獻王好之，未得立。

### 禮 {#1.4}

1. 禮古經五十六卷，經十七篇。<small>后氏、戴氏。</small>
1. 記百三十一篇。<small>七十子後學者所記也。</small>
1. 明堂陰陽三十三篇。<small>古明堂之遺事。</small>
1. 王史氏二十一篇。<small>七十子後學者。</small><small>師古曰：劉向別錄云六國時人也。</small>
1. 曲臺后倉九篇。<small>如淳曰：行禮射於曲臺，后倉為記，故名曰曲臺記。漢官曰大射于曲臺。晉灼曰：天子射宮也。西京無太學，於此行禮也。</small>
1. 中庸說二篇。<small>師古曰：今禮記有中庸一篇，亦非本禮經，蓋此之流。</small>
1. 明堂陰陽說五篇。
1. 周官經六篇。<small>王莽時劉歆置博士。</small><small>師古曰：即今之周官禮也，亡其冬官，以考工記充之。</small>
1. 周官傳四篇。
1. 軍禮司馬法百五十五篇。
1. 古封禪羣祀二十二篇。
1. 封禪議對十九篇。<small>武帝時也。</small>
1. 漢封禪羣祀三十六篇。
1. 議奏三十八篇。<small>石渠。</small>

> 凡禮十三家，五百五十五篇。<small>入司馬法一家，百五十五篇。</small>

易曰：「有夫婦父子君臣上下，禮義有所錯。」<small>師古曰：序卦之辭也。錯，置也，音千故反。</small>而帝王質文世有損益，至周曲為之防，事為之制，<small>師古曰：委曲防閑，每事為制也。</small>故曰：「禮經三百，威儀三千。」<small>韋昭曰：周禮三百六十官也。三百，舉成數也。臣瓚曰：禮經三百，謂冠、婚、吉、凶。周禮三百，是官名也。師古曰：禮經三百，韋說是也。威儀三千乃謂冠、婚、吉、凶，蓋儀禮是也。</small>及周之衰，諸侯將踰法度，惡其害己，皆滅去其籍，自孔子時而不具，至秦大壞。漢興，魯高堂生傳士禮十七篇。訖孝宣世，后倉最明。戴德、戴聖、慶普皆其弟子，三家立於學官。禮古經者，出於魯淹中<small>蘇林曰：里名也。</small>及孔氏，與十七篇文相似，多三十九篇。及明堂陰陽、王史氏記所見，多天子諸侯卿大夫之制，雖不能備，猶瘉倉等推士禮而致於天子之說。<small>師古曰：瘉與愈同。愈，勝也。</small>

### 樂 {#1.5}

1. 樂記二十三篇。
1. 王禹記二十四篇。
1. 雅歌詩四篇。
1. 雅琴趙氏七篇。<small>名定，勃海人，宣帝時丞相魏相所奏。</small>
1. 雅琴師氏八篇。<small>名中，東海人，傳言師曠後。</small>
1. 雅琴龍氏九十九篇。<small>名德，梁人。</small><small>師古曰：劉向別錄云亦魏相所奏也。與趙定俱召見待詔，後拜為侍郎。</small>

> 凡樂六家，百六十五篇。<small>出淮南劉向等琴頌七篇。</small>

易曰：「先王作樂崇德，殷薦之上帝，以享祖考。」<small>師古曰：豫卦象辭也。殷，盛也。</small>故自黃帝下至三代，樂各有名。孔子曰：「安上治民，莫善於禮；移風易俗，莫善於樂。」<small>師古曰：孝經載孔子之言。</small>二者相與並行。周衰俱壞，樂尤微眇，以音律為節，<small>師古曰：眇，細也。言其道精微，節在音律，不可具於書。眇亦讀曰妙。</small>又為鄭衞所亂故無遺法。漢興，制氏以雅樂聲律，世在樂官，頗能紀其鏗鏘鼓舞，而不能言其義。<small>師古曰：鏗音初衡反。</small>六國之君，魏文侯最為好古，孝文時得其樂人竇公，<small>師古曰：桓譚新論云竇公年百八十歲，兩目皆盲，文帝奇之，問曰：「何因至此？」對曰：「臣年十三失明，父母哀其不及衆技，教鼓琴，臣導引，無所服餌。」</small>獻其書，乃周官大宗伯之大司樂章也。武帝時，河間獻王好儒，與毛生等共采周官及諸子言樂事者，以作樂記，獻八佾之舞，與制氏不相遠。其內史丞王定傳之，以授常山王禹。禹，成帝時為謁者，數言其義，<small>師古曰：數音所角反。</small>獻二十四卷記。劉向校書，得樂記二十三篇，與禹不同，其道寖以益微。<small>師古曰：寖，漸也。</small>

### 春秋 {#1.6}

1. 春秋古經十二篇，經十一卷。<small>公羊、穀梁二家。</small>
1. 左氏傳三十卷。<small>左丘明，魯太史。</small>
1. 公羊傳十一卷。<small>公羊子，齊人。</small><small>師古曰：名高。</small>
1. 穀梁傳十一卷。<small>穀梁子，魯人。</small><small>師古曰：名喜。</small>
1. 鄒氏傳十一卷。
1. 夾氏傳十一卷。<small>有錄無書。</small><small>師古曰：夾音頰。</small>
1. 左氏微二篇。<small>師古曰：微謂釋其微指。</small>
1. 鐸氏微三篇。<small>楚太傅鐸椒也。</small>
1. 張氏微十篇。
1. 虞氏微傳二篇。<small>趙相虞卿。</small>
1. 公羊外傳五十篇。
1. 穀梁外傳二十篇。
1. 公羊章句三十八篇。
1. 穀梁章句三十三篇。
1. 公羊雜記八十三篇。
1. 公羊顏氏記十一篇。
1. 公羊董仲舒治獄十六篇。
1. 議奏三十九篇。<small>石渠論。</small>
1. 國語二十一篇。<small>左丘明著。</small>
1. 新國語五十四篇。<small>劉向分國語。</small>
1. 世本十五篇。<small>古史官記黃帝以來訖春秋時諸侯大夫。</small>
1. 戰國策三十三篇。<small>記春秋後。</small>
1. 奏事二十篇。<small>秦時大臣奏事，及刻石名山文也。</small>
1. 楚漢春秋九篇。<small>陸賈所記。</small>
1. 太史公百三十篇。<small>十篇有錄無書。</small>
1. 馮商所續太史公七篇。<small>韋昭曰：馮商受詔續太史公十餘篇，在班彪別錄。商字子高。師古曰：七略云商陽陵人，治易，事五鹿充宗，後事劉向，能屬文，後與孟柳俱待詔，頗序列傳，未卒，病死。</small>
1. 太古以來年紀二篇。
1. 漢著記百九十卷。<small>師古曰：若今之起居注。</small>
1. 漢大年紀五篇。

> 凡春秋二十三家，九百四十八篇。<small>省太史公四篇。</small>

古之王者世有史官，君舉必書，所以慎言行，昭法式也。左史記言，右史記事，事為春秋，言為尚書，帝王靡不同之。周室既微，載籍殘缺，仲尼思存前聖之業，乃稱曰：「夏禮吾能言之，杞不足徵也；殷禮吾能言之，宋不足徵也。文獻不足故也，足則吾能徵之矣。」<small>師古曰：論語載孔子之言也。徵，成也。獻，賢也。孔子自謂能言夏、殷之禮，而杞、宋之君文章賢材不足以成之，故我不得成此禮也。</small>以魯周公之國，禮文備物，史官有法，故與左丘明觀其史記，據行事，仍人道，<small>師古曰：仍亦因也。</small>因興以立功，就敗以成罰，假日月以定曆數，藉朝聘以正禮樂。有所襃諱貶損，不可書見，口授弟子，弟子退而異言。<small>師古曰：謂人執所見，各不同也。</small>丘明恐弟子各安其意，以失其真，故論本事而作傳，明夫子不以空言說經也。春秋所貶損大人當世君臣，有威權勢力，其事實皆形於傳，是以隱其書而不宣，所以免時難也。及末世口說流行，故有公羊、穀梁、鄒、夾之傳。四家之中，公羊、穀梁立於學官，鄒氏無師，夾氏未有書。

### 論語 {#1.7}

1. 論語古二十一篇。<small>出孔子壁中，兩子張。</small><small>如淳曰：分堯曰篇後子張問「何如可以從政」已下為篇，名曰從政。</small>
1. 齊二十二篇。<small>多問王、知道。</small><small>如淳曰：問王、知道，皆篇名也。</small>
1. 魯二十篇，傳十九篇。<small>師古曰：解釋論語意者。</small>
1. 齊說二十九篇。
1. 魯夏侯說二十一篇。
1. 魯安昌侯說二十一篇。<small>師古曰：張禹也。</small>
1. 魯王駿說二十篇。<small>師古曰：王吉子。</small>
1. 燕傳說三卷。
1. 議奏十八篇。<small>石渠論。</small>
1. 孔子家語二十七卷。<small>師古曰：非今所有家語。</small>
1. 孔子三朝七篇。<small>師古曰：今大戴禮有其一篇，蓋孔子對魯哀公語也。三朝見公，故曰三朝。</small>
1. 孔子徒人圖法二卷。

> 凡論語十二家，二百二十九篇。

論語者，孔子應答弟子時人及弟子相與言而接聞於夫子之語也。當時弟子各有所記。夫子既卒，門人相與輯而論篹，故謂之論語。<small>師古曰：輯與集同。篹與撰同。</small>漢興，有齊、魯之說。傳齊論者，昌邑中尉王吉、少府宋畸、<small>師古曰：畸音居宜反。</small>御史大夫貢禹、尚書令五鹿充宗、膠東庸生，唯王陽名家。<small>師古曰：王吉字子陽，故謂之王陽。</small>傳魯論語者，常山都尉龔奮、長信少府夏侯勝、丞相韋賢、魯扶卿、前將軍蕭望之、安昌侯張禹，皆名家。張氏最後而行於世。

### 孝經 {#1.8}

1. 孝經古孔氏一篇。<small>二十二章。</small><small>師古曰：劉向云古文字也。庶人章分為二也，曾子敢問章為三，又多一章，凡二十二章。</small>
1. 孝經一篇。<small>十八章。長孫氏、江氏、后氏、翼氏四家。</small>
1. 長孫氏說二篇。
1. 江氏說一篇。
1. 翼氏說一篇。
1. 后氏說一篇。
1. 雜傳四篇。
1. 安昌侯說一篇。
1. 五經雜議十八篇。<small>石渠論。</small>
1. 爾雅三卷二十篇。<small>張晏曰：爾，近也。雅，正也。</small>
1. 小爾雅一篇，古今字一卷。
1. 弟子職一篇。<small>應劭曰：管仲所作，在管子書。</small>
1. 說三篇。

> 凡孝經十一家，五十九篇。

孝經者，孔子為曾子陳孝道也。夫孝，天之經，地之義，民之行也。舉大者言，故曰孝經。漢興，長孫氏、博士江翁、少府后倉、諫大夫翼奉、安昌侯張禹傳之，各自名家。經文皆同，唯孔氏壁中古文為異。「父母生之，續莫大焉」，「故親生之膝下」，諸家說不安處，古文字讀皆異。<small>臣瓚曰：孝經云「續莫大焉」，而諸家之說各不安處之也。師古曰：桓譚新論云古孝經千八百七十二字，今異者四百餘字。</small>

### 小學 {#1.9}

1. 史籀十五篇。<small>周宣王太史作大篆十五篇，建武時亡六篇矣。</small><small>師古曰：籀音冑。</small>
1. 八體六技。<small>韋昭曰：八體，一曰大篆，二曰小篆，三曰刻符，四曰蟲書，五曰摹印，六曰署書，七曰殳書，八曰隸書。</small>
1. 蒼頡一篇。<small>上七章，秦丞相李斯作；爰歷六章，車府令趙高作；博學七章，太史令胡母敬作。</small>
1. 凡將一篇。<small>司馬相如作。</small>
1. 急就一篇。<small>元帝時黃門令史游作。</small>
1. 元尚一篇。<small>成帝時將作大匠李長作。</small>
1. 訓纂一篇。<small>揚雄作。</small>
1. 別字十三篇。
1. 蒼頡傳一篇。
1. 揚雄蒼頡訓纂一篇。
1. 杜林蒼頡訓纂一篇。
1. 杜林蒼頡故一篇。

> 凡小學十家，四十五篇。<small>入揚雄、杜林二家二篇。</small>

易曰：「上古結繩以治，後世聖人易之以書契，百官以治，萬民以察，蓋取諸夬。」<small>師古曰：下繫之辭。</small>「夬，揚於王庭」，<small>師古曰：夬卦之辭。</small>言其宣揚於王者朝廷，其用最大也。古者八歲入小學，故周官保氏掌養國子，教之六書，<small>師古曰：保氏，地官之屬也。保，安也。</small>謂象形、象事、象意、象聲、轉注、假借，造字之本也。<small>師古曰：象形，謂畫成其物，隨體詰屈，日、月是也。象事，即指事也，謂視而可識，察而見意，上、下是也。象意，即會意也，謂比類合誼，以見指撝，武、信是也。象聲，即形聲，謂以事為名，取譬相成，江、河是也。轉注，謂建類一首，同意相受，考、老是也。假借，謂本無其字，依聲託事，令、長是也。文字之義，緫歸六書，故曰立字之本也。</small>漢興，蕭何草律，<small>師古曰：草，創造之。</small>亦著其法，曰：「太史試學童，能諷書九千字以上，乃得為史。又以六體試之，課最者以為尚書御史史書令史。<small>韋昭曰：若今尚書蘭臺令史也。臣瓚曰：史書，今之太史書。</small>吏民上書，字或不正，輒舉劾。」六體者，古文、奇字、篆書、隸書、繆篆、蟲書，<small>師古曰：古文謂孔子壁中書。奇字即古文而異者也。篆書謂小篆，蓋秦始皇使程邈所作也。隸書亦程邈所獻，主於徒隸，從簡易也。繆篆謂其文屈曲纏繞，所以摹印章也。蟲書謂為蟲鳥之形，所以書幡信也。</small>皆所以通知古今文字，摹印章，書幡信也。古制，書必同文，不知則闕，問諸故老，至於衰世，是非無正，人用其私。<small>師古曰：各任私意而為字。</small>故孔子曰：「吾猶及史之闕文也，今亡矣夫！」<small>師古曰：論語載孔子之言，謂文字有疑，則當闕而不說。孔子自言，我初涉學，尚見闕文，今則皆無，任意改作也。</small>蓋傷其寖不正。<small>師古曰：寖，漸也。</small>史籀篇者，周時史官教學童書也，與孔氏壁中古文異體。蒼頡七章者，秦丞相李斯所作也；爰歷六章者，車府令趙高所作也；博學七章者，太史令胡母敬所作也：文字多取史籀篇，而篆體復頗異，所謂秦篆者也。是時始造隸書矣，起於官獄多事，苟趨省易，<small>師古曰：趨讀曰趣，謂趣向之也。易音弋豉反。</small>施之於徒隸也。漢興，閭里書師合蒼頡、爰歷、博學三篇，斷六十字以為一章，凡五十五章，并為蒼頡篇。<small>師古曰：并，合也，緫合以為蒼頡篇也。</small>武帝時司馬相如作凡將篇，無復字。<small>師古曰：復，重也，音扶目反。後皆類此。</small>元帝時黃門令史游作急就篇，成帝時將作大匠李長作元尚篇，皆蒼頡中正字也。凡將則頗有出矣。至元始中，徵天下通小學者以百數，各令記字於庭中。揚雄取其有用者以作訓纂篇，順續蒼頡，又易蒼頡中重復之字，凡八十九章。臣復續揚雄作十三章，<small>韋昭曰：臣，班固自謂也。作十三章，後人不別，疑在蒼頡下篇三十四章中。</small>凡一百二章，無復字，六藝羣書所載略備矣。蒼頡多古字，俗師失其讀，宣帝時徵齊人能正讀者，張敞從受之，傳至外孫之子杜林，為作訓故，并列焉。

> 凡六藝一百三家，三千一百二十三篇。<small>入三家，一百五十九篇；出重十一篇。</small>

六藝之文：樂以和神，仁之表也；詩以正言，義之用也；禮以明體，明者著見，故無訓也；書以廣聽，知之術也；春秋以斷事，信之符也。五者，蓋五常之道，相須而備，而易為之原。故曰「易不可見，則乾坤或幾乎息矣」，<small>蘇林曰：不能見易意，則乾坤近於滅息也。師古曰：此上繫之辭也。幾，近也，音鉅依反。</small>言與天地為終始也。至於五學，世有變改，猶五行之更用事焉。<small>師古曰：更，互也，音工衡反。</small>古之學者耕且養，三年而通一藝，存其大體，玩經文而已，是故用日少而畜德多，<small>師古曰：畜讀曰蓄。蓄，聚也。易大畜卦象辭曰：「君子以多識前言往行，以畜其德。」</small>三十而五經立也。後世經傳既已乖離，博學者又不思多聞闕疑之義，<small>師古曰：論語稱孔子曰「多聞闕疑，慎言其餘，則寡尤」。言為學之道，務在多聞，疑則闕之，慎於言語，則少過也，故志引之。</small>而務碎義逃難，便辭巧說，破壞形體；<small>師古曰：苟為僻碎之義，以避它人之攻難者，故為便辭巧說，以析破文字之形體也。</small>說五字之文，至於二三萬言。<small>師古曰：言其煩妄也。桓譚新論云秦近君能說堯典，篇目兩字之說至十餘萬言，但說「曰若稽古」三萬言。</small>後進彌以馳逐，故幼童而守一藝，白首而後能言；安其所習，毀所不見，<small>師古曰：己所常習則保安之，未嘗所見者則妄毀誹。</small>終以自蔽。此學者之大患也。序六藝為九種。

## 諸子略 {#2.0}

### 儒家 {#2.1}

1. 晏子八篇。<small>名嬰，諡平仲，相齊景公，孔子稱善與人交，有列傳。</small><small>師古曰：有列傳者，謂太史公書。</small>
1. 子思二十三篇。<small>名伋，孔子孫，為魯繆公師。</small>
1. 曾子十八篇。<small>名參，孔子弟子。</small>
1. 漆雕子十三篇。<small>孔子弟子漆雕啟後。</small>
1. 宓子十六篇。<small>名不齊，字子賤，孔子弟子。</small><small>師古曰：宓讀與伏同。</small>
1. 景子三篇。<small>說宓子語，似其弟子。</small>
1. 世子二十一篇。<small>名碩，陳人也，七十子之弟子。</small>
1. 魏文侯六篇。
1. 李克七篇。<small>子夏弟子，為魏文侯相。</small>
1. 公孫尼子二十八篇。<small>七十子之弟子。</small>
1. 孟子十一篇。<small>名軻，鄒人，子思弟子，有列傳。</small><small>師古曰：聖證論云軻字子車，而此志無字，未詳其所得。</small>
1. 孫卿子三十三篇。<small>名況，趙人，為齊稷下祭酒，有列傳。</small><small>師古曰：本曰荀卿，避宣帝諱，故曰孫。</small>
1. 羋子十八篇。<small>名嬰，齊人，七十子之後。</small><small>師古曰：羋音弭。</small>
1. 內業十五篇。<small>不知作書者。</small>
1. 周史六弢六篇。<small>惠、襄之間，或曰顯王時，或曰孔子問焉。</small><small>師古曰：即今之六韜也，蓋言取天下及軍旅之事。弢字與韜同也。</small>
1. 周政六篇。<small>周時法度政教。</small>
1. 周法九篇。<small>法天地，立百官。</small>
1. 河間周制十八篇。<small>似河間獻王所述也。</small>
1. 讕言十篇。<small>不知作者，陳人君法度。</small><small>如淳曰：讕音粲爛。師古曰：說者引孔子家語云孔穿所造，非也。</small>
1. 功議四篇。<small>不知作者，論功德事。</small>
1. 甯越一篇。<small>中牟人，為周威王師。</small>
1. 王孫子一篇。<small>一曰巧心。</small>
1. 公孫固一篇。<small>十八章。齊閔王失國，問之，固因為陳古今成敗也。</small>
1. 李氏春秋二篇。
1. 羊子四篇。<small>百章。故秦博士。</small>
1. 董子一篇。<small>名無心，難墨子。</small>
1. 俟子一篇。<small>李奇曰：或作侔子。</small>
1. 徐子四十二篇。<small>宋外黃人。</small>
1. 魯仲連子十四篇。<small>有列傳。</small>
1. 平原君七篇。<small>朱建也。</small>
1. 虞氏春秋十五篇。<small>虞卿也。</small>
1. 高祖傳十三篇。<small>高祖與大臣述古語及詔策也。</small>
1. 陸賈二十三篇。
1. 劉敬三篇。
1. 孝文傳十一篇。<small>文帝所稱及詔策。</small>
1. 賈山八篇。
1. 太常蓼侯孔臧十篇。<small>父聚，高祖時以功臣封，臧嗣爵。</small>
1. 賈誼五十八篇。
1. 河間獻王對上下三雍宮三篇。
1. 董仲舒百二十三篇。
1. 兒寬九篇。
1. 公孫弘十篇。
1. 終軍八篇。
1. 吾丘壽王六篇。
1. 虞丘說一篇。<small>難孫卿也。</small>
1. 莊助四篇。
1. 臣彭四篇。
1. 鉤盾宂從李步昌八篇。<small>宣帝時數言事。</small>
1. 儒家言十八篇。<small>不知作者。</small>
1. 桓寬鹽鐵論六十篇。<small>師古曰：寬字次公，汝南人也。孝昭帝時，丞相御史與諸賢良文學論鹽鐵事，寬撰次之。</small>
1. 劉向所序六十七篇。<small>新序、說苑、世說、列女傳頌圖也。</small>
1. 揚雄所序三十八篇。<small>太玄十九，法言十三，樂四，箴二。</small>

> 右儒五十三家，八百三十六篇。<small>入揚雄一家三十八篇。</small>

儒家者流，蓋出於司徒之官，助人君順陰陽明教化者也。游文於六經之中，留意於仁義之際，祖述堯舜，憲章文武，宗師仲尼，以重其言，<small>師古曰：祖，始也。述，修也。憲，法也。章，明也。宗，尊也。言以堯舜為本始而遵修之，以文王、武王為明法，又師尊仲尼之道。</small>於道最為高。孔子曰：「如有所譽，其有所試。」<small>師古曰：論語載孔子之言也。言於人有所稱譽者，輒試以事，取其實效也。譽音弋於反。</small>唐虞之隆，殷周之盛，仲尼之業，已試之效者也。然惑者既失精微，而辟者又隨時抑揚，<small>師古曰：辟讀曰僻。</small>違離道本，苟以譁衆取寵。<small>師古曰：譁，諠也。寵，尊也。譁音呼華反。</small>後進循之，是以五經乖析，儒學寖衰，此辟儒之患。<small>師古曰：寖，漸也。辟讀曰僻。</small>

### 道家 {#2.2}

1. 伊尹五十一篇。<small>湯相。</small>
1. 太公二百三十七篇。<small>呂望為周師尚父，本有道者。或有近世又以為太公術者所增加也。</small><small>師古曰：父讀曰甫也。</small>謀八十一篇，言七十一篇，兵八十五篇。
1. 辛甲二十九篇。<small>紂臣，七十五諫而去，周封之。</small>
1. 鬻子二十二篇。<small>名熊，為周師，自文王以下問焉，周封為楚祖。</small><small>師古曰：鬻音弋六反。</small>
1. 筦子八十六篇。<small>名夷吾，相齊桓公，九合諸侯，不以兵車也，有列傳。</small><small>師古曰：筦讀與管同。</small>
1. 老子鄰氏經傳四篇。<small>姓李，名耳，鄰氏傳其學。</small>
1. 老子傅氏經說三十七篇。<small>述老子學。</small>
1. 老子徐氏經說六篇。<small>字少季，臨淮人，傳老子。</small>
1. 劉向說老子四篇。
1. 文子九篇。<small>老子弟子，與孔子並時，而稱周平王問，似依託者也。</small>
1. 蜎子十三篇。<small>名淵，楚人，老子弟子。</small><small>師古曰：蜎，姓也。音一元反。</small>
1. 關尹子九篇。<small>名喜，為關吏，老子過關，喜去吏而從之。</small>
1. 莊子五十二篇。<small>名周，宋人。</small>
1. 列子八篇。<small>名圄寇，先莊子，莊子稱之。</small>
1. 老成子十八篇。
1. 長盧子九篇。<small>楚人。</small>
1. 王狄子一篇。
1. 公子牟四篇。<small>魏之公子也，先莊子，莊子稱之。</small>
1. 田子二十五篇。<small>名駢，齊人，游稷下，號天口駢。</small><small>師古曰：駢音步田反。</small>
1. 老萊子十六篇。<small>楚人，與孔子同時。</small>
1. 黔婁子四篇。<small>齊隱士，守道不詘，威王下之。</small><small>師古曰：黔音其炎反。下音胡稼反。</small>
1. 宮孫子二篇。<small>師古曰：宮孫，姓也，不知名。</small>
1. 鶡冠子一篇。<small>楚人，居深山，以鶡為冠。</small><small>師古曰：以鶡鳥羽為冠。</small>
1. 周訓十四篇。<small>師古曰：劉向別錄云人間小書，其言俗薄。</small>
1. 黃帝四經四篇。
1. 黃帝銘六篇。
1. 黃帝君臣十篇。<small>起六國時，與老子相似也。</small>
1. 雜黃帝五十八篇。<small>六國時賢者所作。</small>
1. 力牧二十二篇。<small>六國時所作，託之力牧。力牧，黃帝相。</small>
1. 孫子十六篇。<small>六國時。</small>
1. 捷子二篇。<small>齊人，武帝時說。</small>
1. 曹羽二篇。<small>楚人，武帝時說於齊王。</small>
1. 郎中嬰齊十二篇。<small>武帝時。</small><small>師古曰：劉向云故待詔，不知其姓，數從游觀，名能為文。</small>
1. 臣君子二篇。<small>蜀人。</small>
1. 鄭長者一篇。<small>六國時。先韓子，韓子稱之。</small><small>師古曰：別錄云鄭人，不知姓名。</small>
1. 楚子三篇。
1. 道家言二篇。<small>近世，不知作者。</small>

> 右道三十七家，九百九十三篇。

道家者流，蓋出於史官，歷記成敗存亡禍福古今之道，然後知秉要執本，清虛以自守，卑弱以自持，此君人南面之術也。合於堯之克攘，<small>師古曰：虞書堯典稱堯之德曰「允恭克讓」，言其信恭能讓也，故志引之云。攘，古讓字。</small>易之嗛嗛，一謙而四益，此其所長也。<small>師古曰：四益，謂天道虧盈而益謙，地道變盈而流謙，鬼神害盈而福謙，人道惡盈而好謙也。此謙卦彖辭。嗛字與謙同。</small>及放者為之，<small>師古曰：放，蕩也。</small>則欲絕去禮學，兼棄仁義，曰獨任清虛可以為治。

### 陰陽家 {#2.3}

1. 宋司星子韋三篇。<small>景公之史。</small>
1. 公檮生終始十四篇。<small>傳鄒奭始終書。</small><small>師古曰：檮音疇，其字從木。</small>
1. 公孫發二十二篇。<small>六國時。</small>
1. 鄒子四十九篇。<small>名衍，齊人，為燕昭王師，居稷下，號談天衍。</small>
1. 鄒子終始五十六篇。<small>師古曰：亦鄒衍所說。</small>
1. 乘丘子五篇。<small>六國時。</small>
1. 杜文公五篇。<small>六國時。</small><small>師古曰：劉向別錄云韓人也。</small>
1. 黃帝泰素二十篇。<small>六國時韓諸公子所作。</small><small>師古曰：劉向別錄云或言韓諸公孫之所作也。言陰陽五行，以為黃帝之道也，故曰泰素。</small>
1. 南公三十一篇。<small>六國時。</small>
1. 容成子十四篇。
1. 張蒼十六篇。<small>丞相北平侯。</small>
1. 鄒奭子十二篇。<small>齊人，號曰雕龍奭。</small><small>師古曰：奭音試亦反。</small>
1. 閭丘子十三篇。<small>名快，魏人，在南公前</small>。
1. 馮促十三篇。<small>鄭人。</small>
1. 將鉅子五篇。<small>六國時。先南公，南公稱之。</small>
1. 五曹官制五篇。<small>漢制，似賈誼所條。</small>
1. 周伯十一篇。<small>齊人，六國時。</small>
1. 衞侯官十二篇。<small>近世，不知作者。</small>
1. 于長天下忠臣九篇。<small>平陰人，近世。</small><small>師古曰：劉向別錄云傳天下忠臣。</small>
1. 公孫渾邪十五篇。<small>平曲侯。</small>
1. 雜陰陽三十八篇。<small>不知作者。</small>

> 右陰陽二十一家，三百六十九篇。

陰陽家者流，蓋出於羲和之官，敬順昊天，歷象日月星辰，敬授民時，此其所長也。及拘者為之，則牽於禁忌，泥於小數，<small>師古曰：泥，滯也，音乃計反。</small>舍人事而任鬼神。<small>師古曰：舍，廢也。</small>

### 法家 {#2.4}

1. 李子三十二篇。<small>名悝，相魏文侯，富國彊兵。</small>
1. 商君二十九篇。<small>名鞅，姬姓，衞後也，相秦孝公，有列傳。</small>
1. 申子六篇。<small>名不害，京人，相韓昭侯，終其身諸侯不敢侵韓。</small><small>師古曰：京，河南京縣。</small>
1. 處子九篇。<small>師古曰：史記云趙有處子。</small>
1. 慎子四十二篇。<small>名到，先申韓，申韓稱之</small>。
1. 韓子五十五篇。<small>名非，韓諸公子，使秦，李斯害而殺之。</small>
1. 游棣子一篇。<small>師古曰：棣音徒計反。</small>
1. 鼂錯三十一篇。
1. 燕十事十篇。<small>不知作者。</small>
1. 法家言二篇。<small>不知作者。</small>

> 右法十家，二百一十七篇。

法家者流，蓋出於理官，信賞必罰，以輔禮制。易曰「先王以明罰飭法」，<small>師古曰：噬嗑之象辭也。飭，整也，讀與敕同。</small>此其所長也。及刻者為之，則無教化，去仁愛，專任刑法而欲以致治，至於殘害至親，傷恩薄厚。<small>師古曰：薄厚者，變厚為薄。</small>

### 名家 {#2.5}

1. 鄧析二篇。<small>鄭人，與子產並時。</small><small>師古曰：列子及孫卿並云子產殺鄧析。據左傳，昭公二十年子產卒，定公九年駟歂殺鄧析而用其竹刑，則非子產所殺也。</small>
1. 尹文子一篇。<small>說齊宣王。先公孫龍。</small><small>師古曰：劉向云與宋鈃俱游稷下。鈃音形。</small>
1. 公孫龍子十四篇。<small>趙人。</small><small>師古曰：即為堅白之辯者。</small>
1. 成公生五篇。<small>與黃公等同時。</small><small>師古曰：姓成公。劉向云與李斯子由同時。由為三川守，成公生游談不仕。</small>
1. 惠子一篇。<small>名施，與莊子並時。</small>
1. 黃公四篇。<small>名疵，為秦博士，作歌詩，在秦時歌詩中。</small><small>師古曰：疵音才斯反。</small>
1. 毛公九篇。<small>趙人，與公孫龍等並游平原君趙勝家。</small><small>師古曰：劉向別錄云論堅白同異，以為可以治天下。此蓋史記所云「藏於博徒」者。</small>

> 右名七家，三十六篇。

名家者流，蓋出於禮官。古者名位不同，禮亦異數。孔子曰：「必也正名乎！名不正則言不順，言不順則事不成。」<small>師古曰：論語載孔子之言也。言欲為政，必先正其名。</small>此其所長也。及譥者為之，<small>晉灼曰：譥，訐也。師古曰：譥音工釣反。</small>則苟鉤䤨析亂而已。<small>師古曰：䤨，破也，音普革反，又音普狄反。</small>

### 墨家 {#2.6}

1. 尹佚二篇。<small>周臣，在成、康時也。</small>
1. 田俅子三篇。<small>先韓子。</small><small>蘇林曰：俅音仇。</small>
1. 我子一篇。<small>師古曰：劉向別錄云為墨子之學。</small>
1. 隨巢子六篇。<small>墨翟弟子。</small>
1. 胡非子三篇。<small>墨翟弟子。</small>
1. 墨子七十一篇。<small>名翟，為宋大夫，在孔子後。</small>

> 右墨六家，八十六篇。

墨家者流，蓋出於清廟之守。茅屋采椽，<small>師古曰：采，柞木也，字作棌，本從木。以茅覆屋，以棌為椽，言其質素也。采音千在反。</small>是以貴儉；養三老五更，是以兼愛；選士大射，是以上賢；宗祀嚴父，是以右鬼；<small>如淳曰：右鬼，謂信鬼神。若杜伯射宣王，是親鬼而右之。師古曰：右猶尊尚也。</small>順四時而行，是以非命；<small>蘇林曰：非有命者，言儒者執有命，而反勸人修德積善，政教與行相反，故譏之也。如淳曰：言無吉凶之命，但有賢不肖善惡。</small>以孝視天下，是以上同：<small>如淳曰：言皆同，可以治也。師古曰：墨子有節用、兼愛、上賢、明鬼神、非命、上同等諸篇，故志歷序其本意也。視讀曰示。</small>此其所長也。及蔽者為之，見儉之利，因以非禮，推兼愛之意，而不知別親疏。

### 從橫家 {#2.7}

1. 蘇子二十一篇。<small>名秦，有列傳。</small>
1. 張子十篇。<small>名儀，有列傳。</small>
1. 龐煖二篇。<small>為燕將。</small><small>師古曰：煖音許遠反。</small>
1. 闕子一篇。
1. 國筮子十七篇。
1. 秦零陵令信一篇。<small>難秦相李斯。</small>
1. 蒯子五篇。<small>名通。</small>
1. 鄒陽七篇。
1. 主父偃二十八篇。
1. 徐樂一篇。
1. 莊安一篇。
1. 待詔金馬聊蒼三篇。<small>趙人，武帝時。</small><small>師古曰：嚴助傳作膠蒼，而此志作聊。志傳不同，未知孰是。</small>

> 右從橫十二家，百七篇。

從橫家者流，蓋出於行人之官。孔子曰：「誦詩三百，使於四方，不能專對，雖多亦奚以為？」<small>師古曰：論語載孔子之言也。謂人不達於事，誦詩雖多，亦無所用。</small>又曰：「使乎，使乎！」<small>師古曰：亦論語載孔子之言，歎使者之難其人。</small>言其當權事制宜，受命而不受辭，此其所長也。及邪人為之，則上詐諼而棄其信。<small>師古曰：諼，詐言也，音許遠反。</small>

### 雜家 {#2.8}

1. 孔甲盤盂二十六篇。<small>黃帝之史，或曰夏帝孔甲，似皆非。</small>
1. 大禹三十七篇。<small>傳言禹所作，其文似後世語。師古曰：禹，古禹字。</small>
1. 五子胥八篇。<small>名員，春秋時為吳將，忠直遇讒死。</small>
1. 子晚子三十五篇。<small>齊人，好議兵，與司馬法相似。</small>
1. 由余三篇。<small>戎人，秦穆公聘以為大夫。</small>
1. 尉繚二十九篇。<small>六國時。</small><small>師古曰：尉姓、繚名也。音了，又音聊。劉向別錄云繚為商君學。</small>
1. 尸子二十篇。<small>名佼，魯人，秦相商君師之。鞅死，佼逃入蜀。</small><small>師古曰：佼音絞。</small>
1. 呂氏春秋二十六篇。<small>秦相呂不韋輯智略士作。</small>
1. 淮南內二十一篇。<small>王安。</small>
1. 淮南外三十三篇。<small>師古曰：內篇論道，外篇雜說。</small>
1. 東方朔二十篇。
1. 伯象先生一篇。<small>應劭曰：蓋隱者也，故公孫敖難以無益世主之治。</small>
1. 荆軻論五篇。<small>軻為燕刺秦王，不成而死，司馬相如等論之。</small>
1. 吳子一篇。
1. 公孫尼一篇。
1. 博士臣賢對一篇。<small>漢世，難韓子、商君。</small>
1. 臣說三篇。<small>武帝時作賦。</small><small>師古曰：說者，其人名，讀曰悅。</small>
1. 解子簿書三十五篇。
1. 推雜書八十七篇。
1. 雜家言一篇。<small>王伯，不知作者。</small><small>師古曰：言伯王之道。伯讀曰霸。</small>

> 右雜二十家，四百三篇。<small>入兵法。</small>

雜家者流，蓋出於議官。兼儒、墨，合名、法，知國體之有此，<small>師古曰：治國之體，亦當有此雜家之說。</small>見王治之無不貫，<small>師古曰：王者之治，於百家之道無不貫綜。</small>此其所長也。及盪者為之，則漫羨而無所歸心。<small>師古曰：漫，放也。羨音弋戰反。</small>

### 農家 {#2.9}

1. 神農二十篇。<small>六國時，諸子疾時怠於農業，道耕農事，託之神農。</small><small>師古曰：劉向別錄云疑李悝及商君所說。</small>
1. 野老十七篇。<small>六國時，在齊、楚間。</small><small>應劭曰：年老居田野，相民耕種，故號野老。</small>
1. 宰氏十七篇。<small>不知何世。</small>
1. 董安國十六篇。<small>漢代內史，不知何帝時。</small>
1. 尹都尉十四篇。<small>不知何世。</small>
1. 趙氏五篇。<small>不知何世。</small>
1. 氾勝之十八篇。<small>成帝時為議郎。</small><small>師古曰：劉向別錄云使教田三輔，有好田者師之，徙為御史。氾音凡，又音敷劍反。</small>
1. 王氏六篇。<small>不知何世。</small>
1. 蔡癸一篇。<small>宣帝時，以言便宜，至弘農太守。</small><small>師古曰：劉向別錄云邯鄲人。</small>

> 右農九家，百一十四篇。

農家者流，蓋出於農稷之官。播百穀，勸耕桑，以足衣食，故八政一曰食，二曰貨。孔子曰「所重民食」，<small>師古曰：論語載孔子稱殷湯伐桀告天辭也。言為君之道，所重者在人之食。</small>此其所長也。及鄙者為之，以為無所事聖王，<small>師古曰：言不須聖王，天下自治。</small>欲使君臣並耕，誖上下之序。<small>師古曰：誖，亂也，音布內反。</small>

### 小說家 {#2.10}

1. 伊尹說二十七篇。<small>其語淺薄，似依託也。</small>
1. 鬻子說十九篇。<small>後世所加。</small>
1. 周考七十六篇。<small>考周事也。</small>
1. 青史子五十七篇。<small>古史官記事也。</small>
1. 師曠六篇。<small>見春秋，其言淺薄，本與此同，似因託之</small>。
1. 務成子十一篇。<small>稱堯問，非古語。</small>
1. 宋子十八篇。<small>孫卿道宋子，其言黃老意。</small>
1. 天乙三篇。<small>天乙謂湯，其言非殷時，皆依託也</small>。
1. 黃帝說四十篇。<small>迂誕依託。</small>
1. 封禪方說十八篇。<small>武帝時。</small>
1. 待詔臣饒心術二十五篇。<small>武帝時。</small><small>師古曰：劉向別錄云饒齊人也，不知其姓，武帝時待詔，作書名曰心術也。</small>
1. 待詔臣安成未央術一篇。<small>應劭曰：道家也，好養生事，為未央之術。</small>
1. 臣壽周紀七篇。<small>項國圉人，宣帝時。</small>
1. 虞初周說九百四十三篇。<small>河南人，武帝時以方士侍郎號黃車使者。</small><small>應劭曰：其說以周書為本。師古曰：史記云虞初洛陽人，即張衡西京賦「小說九百，本自虞初」者也。</small>
1. 百家百三十九卷。

> 右小說十五家，千三百八十篇。

小說家者流，蓋出於稗官。<small>如淳曰：稗音鍛家排。九章「細米為稗」。街談巷說，其細碎之言也。王者欲知閭巷風俗，故立稗官使稱說之。今世亦謂偶語為稗。師古曰：稗音稊稗之稗，不與鍛排同也。稗官，小官。漢名臣奏唐林請省置吏，公卿大夫至都官稗官各減什三，是也。</small>街談巷語，道聽塗說者之所造也。孔子曰：「雖小道，必有可觀者焉，致遠恐泥，是以君子弗為也。」<small>師古曰：論語載孔子之言。泥，滯也，音乃細反。</small>然亦弗滅也。閭里小知者之所及，亦使綴而不忘。如或一言可采，此亦芻蕘狂夫之議也。

> 凡諸子百八十九家，四千三百二十四篇。<small>出蹵鞠一家，二十五篇。</small>

諸子十家，其可觀者九家而已。皆起於王道既微，諸侯力政，時君世主，好惡殊方，<small>師古曰：好音呼到反。惡音一故反。</small>是以九家之術蠭出並作，<small>師古曰：蠭與鋒同。</small>各引一端，崇其所善，以此馳說，取合諸侯。其言雖殊，辟猶水火，相滅亦相生也。<small>師古曰：辟讀曰譬。</small>仁之與義，敬之與和，相反而皆相成也。易曰：「天下同歸而殊塗，一致而百慮。」<small>師古曰：下繫之辭。</small>今異家者各推所長，窮知究慮，以明其指，雖有蔽短，合其要歸，亦六經之支與流裔。<small>師古曰：裔，衣末也。其於六經，如水之下流，衣之末裔。</small>使其人遭明王聖主，得其所折中，皆股肱之材已。<small>師古曰：已，語終辭。</small>仲尼有言：「禮失而求諸野。」<small>師古曰：言都邑失禮，則於外野求之，亦將有獲。</small>方今去聖久遠，道術缺廢，無所更索，<small>師古曰：索，求也。</small>彼九家者，不猶瘉於野乎？<small>師古曰：瘉與愈同。愈，勝也。</small>若能修六藝之術，而觀此九家之言，舍短取長，則可以通萬方之略矣。<small>師古曰：舍，廢也。</small>

## 詩賦略 {#3.0}

### 賦一 {#3.1}

1. 屈原賦二十五篇。<small>楚懷王大夫，有列傳。</small>
1. 唐勒賦四篇。<small>楚人。</small>
1. 宋玉賦十六篇。<small>楚人，與唐勒並時，在屈原後也。</small>
1. 趙幽王賦一篇。
1. 莊夫子賦二十四篇。<small>名忌，吳人。</small>
1. 賈誼賦七篇。
1. 枚乘賦九篇。
1. 司馬相如賦二十九篇。
1. 淮南王賦八十二篇。
1. 淮南王羣臣賦四十四篇。
1. 太常蓼侯孔臧賦二十篇。
1. 陽丘侯劉隁賦十九篇。<small>師古曰：隁音偃。</small>
1. 吾丘壽王賦十五篇。
1. 蔡甲賦一篇。
1. 上所自造賦二篇。<small>師古曰：武帝也。</small>
1. 兒寬賦二篇。
1. 光祿大夫張子僑賦三篇。<small>與王褒同時也。</small>
1. 陽成侯劉德賦九篇。
1. 劉向賦三十三篇。
1. 王襃賦十六篇。

> 右賦二十家，三百六十一篇。

### 賦二 {#3.2}

1. 陸賈賦三篇。
1. 枚皋賦百二十篇。
1. 朱建賦二篇。
1. 常侍郎莊怱奇賦十一篇。<small>枚皋同時。</small><small>師古曰：七略云「怱奇者，或言莊夫子子，或言族家子莊助昆弟也。從行至茂陵，詔造賦」。</small>
1. 嚴助賦三十五篇。<small>師古曰：上言莊怱奇，下言嚴助，史駮文。</small>
1. 朱買臣賦三篇。
1. 宗正劉辟彊賦八篇。
1. 司馬遷賦八篇。
1. 郎中臣嬰齊賦十篇。
1. 臣說賦九篇。<small>師古曰：說，名，音悅。</small>
1. 臣吾賦十八篇。
1. 遼東太守蘇季賦一篇。
1. 蕭望之賦四篇。
1. 河內太守徐明賦三篇。<small>字長君，東海人，元、成世歷五郡太守，有能名。</small>
1. 給事黃門侍郎李息賦九篇。
1. 淮陽憲王賦二篇。
1. 揚雄賦十二篇。
1. 待詔馮商賦九篇。
1. 博士弟子杜參賦二篇。<small>師古曰：劉向別錄云「臣向謹與長社尉杜參校中祕書」。劉歆又云「參，杜陵人，以陽朔元年病死，死時年二十餘」。</small>
1. 車郎張豐賦三篇。<small>張子僑子。</small>
1. 驃騎將軍朱宇賦三篇。<small>師古曰：劉向別錄云「驃騎將軍史朱宇」，志以宇在驃騎府，故緫言驃騎將軍。</small>

> 右賦二十一家，二百七十四篇。<small>入揚雄八篇。</small>

### 賦三 {#3.3}

1. 孫卿賦十篇。
1. 秦時雜賦九篇。
1. 李思孝景皇帝頌十五篇。
1. 廣川惠王越賦五篇。
1. 長沙王羣臣賦三篇。
1. 魏內史賦二篇。
1. 東暆令延年賦七篇。<small>師古曰：東暆，縣名。暆音移。</small>
1. 衞士令李忠賦二篇。
1. 張偃賦二篇。
1. 賈充賦四篇。
1. 張仁賦六篇。
1. 秦充賦二篇。
1. 李步昌賦二篇。
1. 侍郎謝多賦十篇。
1. 平陽公主舍人周長孺賦二篇。
1. 雒陽錡華賦九篇。<small>師古曰：錡姓、華名。錡音魚綺反。</small>
1. 眭弘賦一篇。<small>師古曰：即眭孟也。眭音先隨反。</small>
1. 別栩陽賦五篇。<small>服虔曰：栩音詡。</small>
1. 臣昌市賦六篇。
1. 臣義賦二篇。
1. 黃門書者假史王商賦十三篇。
1. 侍中徐博賦四篇。
1. 黃門書者王廣呂嘉賦五篇。
1. 漢中都尉丞華龍賦二篇。
1. 左馮翊史路恭賦八篇。

> 右賦二十五家，百三十六篇。

### 雜賦 {#3.4}

1. 客主賦十八篇。
1. 雜行出及頌德賦二十四篇。
1. 雜四夷及兵賦二十篇。
1. 雜中賢失意賦十二篇。
1. 雜思慕悲哀死賦十六篇。
1. 雜鼓琴劍戲賦十三篇。
1. 雜山陵水泡雲氣雨旱賦十六篇。<small>師古曰：泡，水上浮漚也。泡音普交反。漚音一侯反。</small>
1. 雜禽獸六畜昆蟲賦十八篇。
1. 雜器械草木賦三十三篇。
1. 大雜賦三十四篇。
1. 成相雜辭十一篇。
1. 隱書十八篇。<small>師古曰：劉向別錄云「隱書者，疑其言以相問，對者以慮思之，可以無不諭」。</small>

> 右雜賦十二家，二百三十三篇。

### 歌詩 {#3.5}

1. 高祖歌詩二篇。
1. 泰一雜甘泉壽宮歌詩十四篇。
1. 宗廟歌詩五篇。
1. 漢興以來兵所誅滅歌詩十四篇。
1. 出行巡狩及游歌詩十篇。
1. 臨江王及愁思節士歌詩四篇。
1. 李夫人及幸貴人歌詩三篇。
1. 詔賜中山靖王子噲及孺子妾冰未央材人歌詩四篇。<small>師古曰：孺子，王妾之有品號者也。妾，王之衆妾也。冰，其名。材人，天子內官。</small>
1. 吳楚汝南歌詩十五篇。
1. 燕代謳鴈門雲中隴西歌詩九篇。
1. 邯鄲河間歌詩四篇。
1. 齊鄭歌詩四篇。
1. 淮南歌詩四篇。
1. 左馮翊秦歌詩三篇。
1. 京兆尹秦歌詩五篇。
1. 河東蒲反歌詩一篇。
1. 黃門倡車忠等歌詩十五篇。
1. 雜各有主名歌詩十篇。
1. 雜歌詩九篇。
1. 雒陽歌詩四篇。
1. 河南周歌詩七篇。
1. 河南周歌聲曲折七篇。
1. 周謠歌詩七十五篇。
1. 周謠歌詩聲曲折七十五篇。
1. 諸神歌詩三篇。
1. 送迎靈頌歌詩三篇。
1. 周歌詩二篇。
1. 南郡歌詩五篇。

> 右歌詩二十八家，三百一十四篇。  
> 凡詩賦百六家，千三百一十八篇。<small>入揚雄八篇。</small>

傳曰：「不歌而誦謂之賦，登高能賦可以為大夫。」言感物造耑，材知深美，<small>師古曰：耑，古端字也。因物動志，則造辭義之端緒。</small>可與圖事，故可以為列大夫也。古者諸侯卿大夫交接鄰國，以微言相感，當揖讓之時，必稱詩以諭其志，蓋以別賢不肖而觀盛衰焉。故孔子曰「不學詩，無以言」也。<small>師古曰：論語載孔子戒伯魚之辭也。</small>春秋之後，周道寖壞，<small>師古曰：寖，漸也。</small>聘問歌詠不行於列國，學詩之士逸在布衣，而賢人失志之賦作矣。大儒孫卿及楚臣屈原離讒憂國，皆作賦以風，<small>師古曰：離，遭也。風讀曰諷。次下亦同。</small>咸有惻隱古詩之義。其後宋玉、唐勒，漢興枚乘、司馬相如，下及揚子雲，競為侈麗閎衍之詞，沒其風諭之義。是以揚子悔之，曰：「詩人之賦麗以則，辭人之賦麗以淫。<small>師古曰：辭人，言後代之為文辭。</small>如孔氏之門人用賦也，則賈誼登堂，相如入室矣，如其不用何！」<small>師古曰：言孔氏之門既不用賦，不可如何。謂賈誼、相如無所施也。</small>自孝武立樂府而采歌謠，於是有代趙之謳，秦楚之風，皆感於哀樂，緣事而發，亦可以觀風俗，知薄厚云。序詩賦為五種。

## 兵書略 {#4.0}

### 權謀 {#4.1}

1. 吳孫子兵法八十二篇。<small>圖九卷。</small><small>師古曰：孫武也，臣於闔廬。</small>
1. 齊孫子八十九篇。<small>圖四卷。</small><small>師古曰：孫臏。</small>
1. 公孫鞅二十七篇。
1. 吳起四十八篇。<small>有列傳。</small>
1. 范蠡二篇。<small>越王句踐臣也。</small>
1. 大夫種三篇。<small>與范蠡俱事句踐。</small>
1. 李子十篇。
1. 娷一篇。<small>師古曰：娷音女瑞反，蓋說兵法者，人名也。</small>
1. 兵春秋三篇。
1. 龐煖三篇。<small>師古曰：煖音許遠反，又音許元反。</small>
1. 兒良一篇。<small>師古曰：六國時人也。兒音五溪反。</small>
1. 廣武君一篇。<small>李左車。</small>
1. 韓信三篇。<small>師古曰：淮陰侯。</small>

> 右兵權謀十三家，二百五十九篇。<small>省伊尹、太公、管子、孫卿子、鶡冠子、蘇子、蒯通、陸賈、淮南王二百五十九種，出司馬法入禮也。</small>

權謀者，以正守國，以奇用兵，先計而後戰，兼形勢，包陰陽，用技巧者也。

### 形勢 {#4.2}

1. 楚兵法七篇。<small>圖四卷。</small>
1. 蚩尤二篇。<small>見呂刑。</small>
1. 孫軫五篇。<small>圖二卷。</small>
1. 繇叙二篇。
1. 王孫十六篇。<small>圖五卷。</small>
1. 尉繚三十一篇。
1. 魏公子二十一篇。<small>圖十卷。名無忌，有列傳。</small>
1. 景子十三篇。
1. 李良三篇。
1. 丁子一篇。
1. 項王一篇。<small>名籍。</small>

> 右兵形勢十一家，九十二篇。圖十八卷。

形勢者，靁動風舉，後發而先至，離合背鄉，變化無常，<small>師古曰：背音步內反。鄉讀曰嚮。</small>以輕疾制敵者也。

### 陰陽 {#4.3}

1. 太壹兵法一篇。
1. 天一兵法三十五篇。
1. 神農兵法一篇。
1. 黃帝十六篇。<small>圖三卷。</small>
1. 封胡五篇。<small>黃帝臣，依託也。</small>
1. 風后十三篇。<small>圖二卷。黃帝臣，依託也。</small>
1. 力牧十五篇。<small>黃帝臣，依託也。</small>
1. 鵊冶子一篇。<small>圖一卷。</small><small>晉灼曰：鵊音夾。</small>
1. 鬼容區三篇。<small>圖一卷。黃帝臣，依託。</small><small>師古曰：即鬼臾區也。</small>
1. 地典六篇。
1. 孟子一篇。
1. 東父三十一篇。
1. 師曠八篇。<small>晉平公臣。</small>
1. 萇弘十五篇。<small>周史。</small>
1. 別成子望軍氣六篇。<small>圖三卷。</small>
1. 辟兵威勝方七十篇。

> 右陰陽十六家，二百四十九篇。<small>圖十卷。</small>

陰陽者，順時而發，推刑德，隨斗擊，因五勝，<small>師古曰：五勝，五行相勝也。</small>假鬼神而為助者也。

### 技巧 {#4.4}

1. 鮑子兵法十篇。<small>圖一卷。</small>
1. 五子胥十篇。<small>圖一卷。</small>
1. 公勝子五篇。
1. 苗子五篇。<small>圖一卷。</small>
1. 逢門射法二篇。<small>師古曰：即逢蒙。</small>
1. 陰通成射法十一篇。
1. 李將軍射法三篇。<small>師古曰：李廣。</small>
1. 魏氏射法六篇。
1. 彊弩將軍王圍射法五卷。<small>師古曰：圍，郁郅人也，見趙充國傳。</small>
1. 望遠連弩射法具十五篇。
1. 護軍射師王賀射書五篇。
1. 蒲苴子弋法四篇。<small>師古曰：苴音子余反。</small>
1. 劍道三十八篇。
1. 手搏六篇。
1. 雜家兵法五十七篇。
1. 蹵鞠二十五篇。<small>師古曰：鞠以韋為之，實以物，蹵蹋之以為戲也。蹵鞠，陳力之事，故附於兵法焉。蹵音子六反。鞠音巨六反。</small>

> 右兵技巧十三家，百九十九篇。<small>省墨子重，入蹵鞠也。</small>

技巧者，習手足，便器械，積機關，以立攻守之勝者也。

> 凡兵書五十三家，七百九十篇，圖四十三卷。<small>省十家二百七十一篇重，入蹵鞠一家二十五篇，出司馬法百五十五篇入禮也。</small>

兵家者，蓋出古司馬之職，王官之武備也。洪範八政，八曰師。孔子曰為國者「足食足兵」，<small>師古曰：論語載孔子之言。無兵與食，不可以為國。</small>「以不教民戰，是謂棄之」，<small>師古曰：亦論語所載孔子之言，非其不素習武備。</small>明兵之重也。易曰「古者弦木為弧，剡木為矢，弧矢之利，以威天下」，<small>師古曰：下繫之辭也。弧，木弓也。剡謂銳而利之也，音弋冉反。</small>其用上矣。後世燿金為刃，割革為甲，<small>師古曰：燿讀與鑠同，謂銷也。</small>器械甚備。下及湯武受命，以師克亂而濟百姓，動之以仁義，行之以禮讓，司馬法是其遺事也。自春秋至於戰國，出奇設伏，變詐之兵並作。漢興，張良、韓信序次兵法，凡百八十二家，刪取要用，定著三十五家。諸呂用事而盜取之。武帝時，軍政楊僕捃摭遺逸，紀奏兵錄，<small>師古曰：捃摭，謂拾取之。捃音九問反。摭音之石反。</small>猶未能備。至於孝成，命任宏論次兵書為四種。

## 數術略 {#5.0}

### 天文 {#5.1}

1. 泰壹雜子星二十八卷。
1. 五殘雜變星二十一卷。<small>師古曰：五殘，星名也。見天文志。</small>
1. 黃帝雜子氣三十三篇。
1. 常從日月星氣二十一卷。<small>師古曰：常從，人姓名也，老子師之。</small>
1. 皇公雜子星二十二卷。
1. 淮南雜子星十九卷。
1. 泰壹雜子雲雨三十四卷。
1. 國章觀霓雲雨三十四卷。
1. 泰階六符一卷。<small>李奇曰：三台謂之泰階，兩兩成體，三台故六。觀色以知吉凶，故曰符。</small>
1. 金度玉衡漢五星客流出入八篇。
1. 漢五星彗客行事占驗八卷。
1. 漢日旁氣行事占驗三卷。
1. 漢流星行事占驗八卷。
1. 漢日旁氣行占驗十三卷。
1. 漢日食月暈雜變行事占驗十三卷。
1. 海中星占驗十二卷。
1. 海中五星經雜事二十二卷。
1. 海中五星順逆二十八卷。
1. 海中二十八宿國分二十八卷。
1. 海中二十八宿臣分二十八卷。
1. 海中日月彗虹雜占十八卷。
1. 圖書祕記十七篇。

> 右天文二十一家，四百四十五卷。

天文者，序二十八宿，步五星日月，以紀吉凶之象，聖王所以參政也。易曰：「觀乎天文，以察時變。」<small>師古曰：賁卦之彖辭也。</small>然星事𣧑悍，非湛密者弗能由也。<small>師古曰：𣧑讀與凶同。湛讀曰沈。由，用也。</small>夫觀景以譴形，非明王亦不能服聽也。以不能由之臣，諫不能聽之王，此所以兩有患也。

### 曆譜 {#5.2}

1. 黃帝五家曆三十三卷。
1. 顓頊曆二十一卷。
1. 顓頊五星曆十四卷。
1. 日月宿曆十三卷。
1. 夏殷周魯曆十四卷。
1. 天曆大曆十八卷。
1. 漢元殷周諜曆十七卷。
1. 耿昌月行帛圖二百三十二卷。
1. 耿昌月行度二卷。
1. 傳周五星行度三十九卷。
1. 律曆數法三卷。
1. 自古五星宿紀三十卷。
1. 太歲謀日晷二十九卷。
1. 帝王諸侯世譜二十卷。
1. 古來帝王年譜五卷。
1. 日晷書三十四卷。
1. 許商算術二十六卷。
1. 杜忠算術十六卷。

> 右曆譜十八家，六百六卷。

曆譜者，序四時之位，正分至之節，會日月五星之辰，以考寒暑殺生之實。故聖王必正曆數，以定三統服色之制，又以探知五星日月之會。凶阨之患，吉隆之喜，其術皆出焉。此聖人知命之術也，非天下之至材，其孰與焉！<small>師古曰：與讀曰豫。</small>道之亂也，患出於小人而强欲知天道者，壞大以為小，削遠以為近，是以道術破碎而難知也。

### 五行 {#5.3}

1. 泰一陰陽二十三卷。
1. 黃帝陰陽二十五卷。
1. 黃帝諸子論陰陽二十五卷。
1. 諸王子論陰陽二十五卷。
1. 太元陰陽二十六卷。
1. 三典陰陽談論二十七卷。
1. 神農大幽五行二十七卷。
1. 四時五行經二十六卷。
1. 猛子閭昭二十五卷。
1. 陰陽五行時令十九卷。
1. 堪輿金匱十四卷。<small>師古曰：許慎云「堪，天道；輿，地道也」。</small>
1. 務成子災異應十四卷。
1. 十二典災異應十二卷。
1. 鍾律災異二十六卷。
1. 鍾律叢辰日苑二十三卷。
1. 鍾律消息二十九卷。
1. 黃鍾七卷。
1. 天一六卷。
1. 泰一二十九卷。
1. 刑德七卷。
1. 風鼓六甲二十四卷。
1. 風后孤虛二十卷。
1. 六合隨典二十五卷。
1. 轉位十二神二十五卷。
1. 羨門式法二十卷。
1. 羨門式二十卷。
1. 文解六甲十八卷。
1. 文解二十八宿二十八卷。
1. 五音奇胲用兵二十三卷。<small>如淳曰：音該。師古曰：許慎云「胲，軍中約也」。</small>
1. 五音奇胲刑德二十一卷。
1. 五音定名十五卷。

> 右五行三十一家，六百五十二卷。

五行者，五常之形氣也。書云「初一曰五行，次二曰羞用五事」，<small>師古曰：周書洪範之辭也。</small>言進用五事以順五行也。貌、言、視、聽、思心失，而五行之序亂，五星之變作，皆出於律曆之數而分為一者也。<small>師古曰：說皆在五行志也。</small>其法亦起五德終始，推其極則無不至。而小數家因此以為吉凶，而行於世，寖以相亂。<small>師古曰：寖，漸也。</small>

### 蓍龜 {#5.4}

1. 龜書五十二卷。
1. 夏龜二十六卷。
1. 南龜書二十八卷。
1. 巨龜三十六卷。
1. 雜龜十六卷。
1. 蓍書二十八卷。
1. 周易三十八卷。
1. 周易明堂二十六卷。
1. 周易隨曲射匿五十卷。
1. 大筮衍易二十八卷。
1. 大次雜易三十卷。
1. 鼠序卜黃二十五卷。
1. 於陵欽易吉凶二十三卷。
1. 任良易旗七十一卷。
1. 易卦八具。

> 右蓍龜十五家，四百一卷。

蓍龜者，聖人之所用也。書曰：「女則有大疑，謀及卜筮。」<small>師古曰：周書洪範之辭也。言所為之事有疑，則以卜筮決之也。龜曰卜，蓍曰筮。</small>易曰：「定天下之吉凶，成天下之亹亹者，莫善於蓍龜。」「是故君子將有為也，將有行也，問焉而以言，其受命也如嚮，無有遠近幽深，遂知來物。非天下之至精，其孰能與於此！」<small>師古曰：皆上繫之辭也。亹亹，深遠也。言君子所為行，皆以其言問於易。受命如嚮者，謂示以吉凶，其應速疾，如響之隨聲也。遂猶究也。來物謂當來之事也。嚮與響同。與讀曰豫。</small>及至衰世，解於齊戒，而婁煩卜筮，<small>師古曰：解讀曰懈。齊讀曰齋。婁讀曰屢。</small>神明不應。故筮瀆不告，易以為忌；<small>師古曰：易蒙卦之辭曰「初筮告，再三瀆，瀆則不告」，言童蒙之來決疑，初則以實而告，至於再三，為其煩瀆，乃不告也。</small>龜厭不告，詩以為刺。<small>師古曰：小雅小旻之詩曰「我龜既厭，不我告猶」，言卜問煩數，媟嫚於龜，龜靈厭之，不告以道也。</small>

### 雜占 {#5.5}

1. 黃帝長柳占夢十一卷。
1. 甘德長柳占夢二十卷。
1. 武禁相衣器十四卷。
1. 嚏耳鳴雜占十六卷。<small>師古曰：嚏音丁計反。</small>
1. 禎祥變怪二十一卷。
1. 人鬼精物六畜變怪二十一卷。
1. 變怪誥咎十三卷。
1. 執不祥劾鬼物八卷。
1. 請官除訞祥十九卷。<small>師古曰：訞字與妖同。</small>
1. 禳祀天文十八卷。<small>師古曰：禳，除災也，音人羊反。</small>
1. 請禱致福十九卷。
1. 請雨止雨二十六卷。
1. 泰壹雜子候歲二十二卷。
1. 子贛雜子候歲二十六卷。
1. 五法積貯寶臧二十三卷。
1. 神農教田相土耕種十四卷。
1. 昭明子釣種生魚鼈八卷。
1. 種樹臧果相蠶十三卷。

> 右雜占十八家，三百一十三卷。

雜占者，紀百事之象，候善惡之徵。<small>師古曰：徵，證也。</small>易曰：「占事知來。」<small>師古曰：下繫之辭也。言有事而占，則覩方來之驗也。</small>衆占非一，而夢為大，故周有其官。<small>師古曰：謂大卜掌三夢之法，又占夢中士二人，皆宗伯之屬官。</small>而詩載熊羆虺蛇衆魚旐旟之夢，著明大人之占，以考吉凶，<small>師古曰：小雅斯干之詩曰：「吉夢維何？維熊維羆，男子之祥；維虺維蛇，女子之祥。」無羊之詩曰：「牧人乃夢，衆維魚矣，旐維旟矣。大人占之，衆維魚矣，實維豐年，旐維旟矣，室家溱溱。」言熊羆虺蛇皆為吉祥之夢，而生男女。及見衆魚，則為豐年之應，旐旟則為多盛之象。大人占之，謂以聖人占夢之法占之也。畫龜蛇曰旐，鳥隼曰旟。</small>蓋參卜筮。春秋之說訞也，曰：「人之所忌，其氣炎以取之，訞由人興也。人失常則訞興，人無釁焉，訞不自作。」<small>師古曰：申繻之辭也，事見莊公十四年。炎謂火之光始燄燄也。言人之所忌，其氣燄引致於災也。釁，瑕也。失常，謂反五常之德也。炎讀與燄同。</small>故曰：「德勝不祥，義厭不惠。」<small>師古曰：厭音伊葉反。惠，順也。</small>桑穀共生，大戊以興；鴝雉登鼎，武丁為宗。<small>師古曰：說在郊祀、五行志。</small>然惑者不稽諸躬，而忌訞之見，<small>師古曰：稽，考也，計也。</small>是以詩刺「召彼故老，訊之占夢」，<small>師古曰：小雅正月之詩也。故老，元老也。訊，問也。言不能修德以禳災，但問元老以占夢之吉凶。</small>傷其舍本而憂末，不能勝凶咎也。

### 形法 {#5.6}

1. 山海經十三篇。
1. 國朝七卷。
1. 宮宅地形二十卷。
1. 相人二十四卷。
1. 相寶劍刀二十卷。
1. 相六畜三十八卷。

> 右形法六家，百二十二卷。

形法者，大舉九州之勢以立城郭室舍形，人及六畜骨法之度數、器物之形容以求其聲氣貴賤吉凶。猶律有長短，而各徵其聲，非有鬼神，數自然也。然形與氣相首尾，亦有有其形而無其氣，有其氣而無其形，此精微之獨異也。

> 凡數術百九十家，二千五百二十八卷。

數術者，皆明堂羲和史卜之職也。史官之廢久矣，其書既不能具，雖有其書而無其人。易曰：「苟非其人，道不虛行。」<small>師古曰：下繫之辭也。言道由人行。</small>春秋時魯有梓慎，鄭有裨竈，晉有卜偃，宋有子韋。六國時楚有甘公，魏有石申夫。漢有唐都，庶得麤觕。<small>師古曰：觕，粗略也，音才戶反。</small>蓋有因而成易，無因而成難，故因舊書以序數術為六種。

## 方技略 {#6.0}

### 醫經 {#6.1}

1. 黃帝內經十八卷。
1. 外經三十七卷。
1. 扁鵲內經九卷。
1. 外經十二卷。
1. 白氏內經三十八卷。
1. 外經三十六卷。
1. 旁篇二十五卷。

> 右醫經七家，二百一十六卷。

醫經者，原人血脈經落骨髓陰陽表裏，以起百病之本，死生之分，而用度箴石湯火所施，<small>師古曰：箴，所以刺病也。石謂砭石，即石箴也。古者攻病則有砭，今其術絕矣。箴音之林反。砭音彼廉反。</small>調百藥齊和之所宜。<small>師古曰：齊音才詣反，其下並同。和音乎卧反。</small>至齊之得，猶慈石取鐵，以物相使。拙者失理，以瘉為劇，以生為死。<small>師古曰：瘉讀與愈同。愈，差也。</small>

### 經方 {#6.2}

1. 五藏六府痺十二病方三十卷。<small>師古曰：痺，風溼之病，音必二反。</small>
1. 五藏六府疝十六病方四十卷。<small>師古曰：疝，心腹氣病，音山諫反，又音刪。</small>
1. 五藏六府癉十二病方四十卷。<small>師古曰：癉，黃病，音丁韓反。</small>
1. 風寒熱十六病方二十六卷。
1. 泰始黃帝扁鵲俞拊方二十三卷。<small>應劭曰：黃帝時醫也。師古曰：拊音膚。</small>
1. 五藏傷中十一病方三十一卷。
1. 客疾五藏狂顛病方十七卷。
1. 金創瘲瘛方三十卷。<small>服虔曰：音瘛引之瘛。師古曰：小兒病也。瘛音充制反。瘲音子用反。</small>
1. 婦人嬰兒方十九卷。
1. 湯液經法三十二卷。
1. 神農黃帝食禁七卷。

> 右經方十一家，二百七十四卷。

經方者，本草石之寒溫，量疾病之淺深，假藥味之滋，因氣感之宜，辯五苦六辛，致水火之齊，以通閉解結，反之於平。及失其宜者，以熱益熱，以寒增寒，精氣內傷，不見於外，是所獨失也。故諺曰：「有病不治，常得中醫。」

### 房中 {#6.3}

1. 容成陰道二十六卷。
1. 務成子陰道三十六卷。
1. 堯舜陰道二十三卷。
1. 湯盤庚陰道二十卷。
1. 天老雜子陰道二十五卷。
1. 天一陰道二十四卷。
1. 黃帝三王養陽方二十卷。
1. 三家內房有子方十七卷。

> 右房中八家，百八十六卷。

房中者，情性之極，至道之際，是以聖王制外樂以禁內情，而為之節文。傳曰：「先王之作樂，所以節百事也。」樂而有節，則和平壽考。及迷者弗顧，以生疾而隕性命。

### 神僊 {#6.4}

1. 宓戲雜子道二十篇。
1. 上聖雜子道二十六卷。
1. 道要雜子十八卷。
1. 黃帝雜子步引十二卷。
1. 黃帝岐伯按摩十卷。
1. 黃帝雜子芝菌十八卷。<small>師古曰：服餌芝菌之法也。菌音求閔反。</small>
1. 黃帝雜子十九家方二十一卷。
1. 泰壹雜子十五家方二十二卷。
1. 神農雜子技道二十三卷。
1. 泰壹雜子黃冶三十一卷。<small>師古曰：黃冶，釋在郊祀志。</small>

> 右神僊十家，二百五卷。

神僊者，所以保性命之真，而遊求於其外者也。聊以盪意平心，同死生之域，<small>師古曰：盪，滌。一曰，盪，放也。</small>而無怵惕於胸中。然而或者專以為務，則誕欺怪迂之文彌以益多，<small>師古曰：誕，大言也。迂，遠也。</small>非聖王之所以教也。孔子曰：「索隱行怪，後世有述焉，吾不為之矣。」<small>師古曰：禮記載孔子之言。索隱，求索隱暗之事，而行怪迂之道，妄令後人有所祖述，非我本志。</small>

> 凡方技三十六家，八百六十八卷。

方技者，皆生生之具，王官之一守也。太古有歧伯、俞拊，中世有扁鵲、秦和，<small>師古曰：和，秦醫名也。</small>蓋論病以及國，原診以知政。<small>師古曰：診，視驗，謂視其脈及色候也。診音軫，又音丈刃反。</small>漢興有倉公。今其技術晻昧，<small>師古曰：晻與暗同。</small>故論其書，以序方技為四種。

> 大凡書，六略三十八種，五百九十六家，萬三千二百六十九卷。<small>入三家，五十篇，省兵十家。</small>
