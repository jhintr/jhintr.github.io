---
title: 少牢饋食禮第十六
date: 2021-03-20T11:56:16+08:00
draft: true
brewing: true
weight: 116
---


{{<subtitle>}}濟陽張爾岐句讀{{</subtitle>}}

少牢饋食禮第十六<small>鄭目錄云諸侯之卿大夫祭其祖禰於庿之禮羊豕曰少牢少牢於五禮屬吉禮大戴第八小戴第十一別錄第十六○疏曰鄭知諸侯之卿大夫者曲禮下云大夫以索牛用太牢是天子卿大夫明此用少牢為諸侯之卿大夫可知賓尸是卿不賓尸為下大夫為異也</small>少牢饋食之禮<small>禮將祭祀必先擇牲繫於牢而芻之羊豕曰少牢諸侯之卿大夫祭宗庿之牲○疏曰自此盡如初論卿大夫祭前十日先筮日之事又云羊豕曰少牢者對三牲具為太牢但非一牲即得牢稱一牲即不得牢名可言特牲也○少詩召反</small>日用丁巳<small>內事用柔日必丁巳者取其令名自丁寜自變改皆為敬謹必先諏此日明日乃筮○己音紀</small>筮旬有一日<small>旬十日也以先月下旬之己筮來月上旬之已○註言已以例丁言上旬者先近日也</small>筮於庿門之外主人朝服西面于門東史朝服左執筮右抽上韇兼與筮執之東面受命于主人<small>史家臣主筮事者○疏云主人朝服者為祭而筮還服祭服○朝直遙反韇徒木反</small>主人曰孝孫某來日丁亥用薦歲事于皇祖伯某以某妃配某氏尚饗<small>丁未必亥也直舉一日以言之耳禘于太庿禮曰日用丁亥不得丁亥則己亥辛亥亦用之無則苟有亥焉可也薦進也進嵗時之祭事也皇君也伯某且字也大夫或因字為諡春秋傳曰魯無駭卒請諡與族公命之以字為展氏是也若仲叔季亦曰仲某叔某季某某妃某妻也合食曰配某氏若言姜氏子氏也尚庶幾饗歆也○疏云禘于太庿日用丁亥大戴禮文不得丁亥則己亥辛亥亦用之者以吉事先近日惟用上旬若上旬內不得丁巳配亥苟有亥焉可也若並無亥則餘隂辰亦用之春秋所書有事太庿固不盡丁巳配亥也經云伯某是正祭之稱若時有告請而非常祭祀則去伯直云且字言某甫卿大夫無諡正祭與非常祭一皆言五十字在子上與士正祭禮同直云某子聘禮記皇考某子是也若士告請之祭則稱且字○註伯某且字也以其字無可指故且言某以擬之且者聊且解經言某之意也非謂人之字為且字也疏乃云如何祭則直云且字如何祭則言五十字似人之字有且有不且大失註意矣此其立言之未善也士䘮禮筮宅註云某甫且字也若言山甫孔甫矣彼處疏云孔甫之等是實字以某甫擬之是且字卻甚分明可以證此處之失註又云大夫或因字為諡未聞其說顧炎武云諡乃氏之譌鄭君因左氏傳而誤耳經文某氏在某妃配之下文義亦未詳</small>史曰諾西面于門西抽下韇左執筮右兼執韇以擊筮<small>將問吉凶焉故擊之以動其神易曰蓍之德圓而神○疏云筮者是蓍以其用蓍為筮故名蓍為筮</small>遂述命曰假爾大筮有常孝孫某來日丁亥用薦歲事于皇祖伯某以某妃配某氏尚饗<small>述循也重以主人辭告筮也假借也言因蓍之靈以問之常吉凶之占繇○註以常為吉凶占繇謂易卦爻之辭愚詳文義似謂蓍有常德即知吉知凶之德所謂圓而神者也顧炎武云假大也大筮之大音太○繇直又反</small>乃釋韇立筮<small>卿大夫之蓍長五尺立筮由便○對士蓍三尺則坐筮為便</small>卦者在左坐卦以木卒筮乃書卦于木示主人乃退占<small>卦者史之屬也卦以木者每一爻畫地以識之六爻備書於板史受以示主人退占東面旅占之</small>吉則史韇筮史兼執筮與卦以告于主人占曰從<small>從者求吉得吉之言</small>乃官戒宗人命滌宰命為酒乃退<small>官戒戒諸官也當共祭祀事者使之具其物且齊也滌溉濯祭器埽除宗庿</small>若不吉則及遠日又筮日如初<small>及至也遠日後丁若後已</small>右筮祭日


宿<small>宿讀為肅肅進也大夫尊儀益多筮日既戒諸官以齋戒矣至前祭一日又戒以進之使知祭日當來古文宿皆作羞○疏曰自此盡改筮尸論筮尸宿尸及宿諸官之事云大夫尊儀益多者大夫宿戒兩有士有宿而無戒是儀畧</small>前宿一日宿戒尸<small>皆肅諸官之日又先肅尸者重所用為尸者又為將筮○當祭前二日先戒當為尸者</small>明日朝服筮尸如筮日之儀命曰孝孫某來日丁亥用薦歲事于皇祖伯某以某妃配某氏以某之某為尸尚饗筮卦占如初<small>某之某者字尸父而名尸也字尸父尊鬼神也不前期三日筮尸者大夫下人君祭之朝乃視濯與士異</small>吉則乃遂宿尸祝擯<small>筮吉又遂肅尸重尸也既肅尸乃肅諸官及執事者祝為擯者尸神象</small>主人再拜稽首祝告曰孝孫某來日丁亥用薦歲事于皇祖伯某以某妃配某氏敢宿<small>告尸以主人為此事來</small>尸拜許諾主人又再拜稽首主人退尸送揖不拜<small>尸不拜者尸尊</small>若不吉則遂改筮尸<small>即改筮之不及遠日</small>右筮尸宿尸宿諸官


既宿尸反為期于庿門之外<small>為期肅諸官而皆至定祭早晏之期為期亦夕時也言既肅尸反為期明大夫尊肅尸而已其為賓及執事者使人肅之○疏曰自此盡曰諾乃退論宗人請祭期之事</small>主人門東南面宗人朝服北面曰請祭期主人曰比於子<small>比次早晏在於子也主人不西面者大夫尊於諸官有君道也為期亦唯尸不來也○比推量也推量祭時之早晚唯在於子子謂宗人</small>宗人曰旦明行事主人曰諾乃退<small>旦明旦日質明</small>


右為祭期


明日主人朝服即位于庿門之外東方南面宰宗人西面北上牲北首東上司馬刲羊司士擊豕宗人告備乃退<small>刲擊皆謂殺之此實既省告備乃殺之文互者省文也尚書傳羊屬火豕屬水○疏曰自此盡東榮論視殺視濯之事又云人君視牲視殺別日大夫視牲視殺同日人君殺牲于門內大夫士殺于門外○刲苦圭反</small>雍人摡鼎匕俎于雍爨雍爨在門東南北上<small>雍人掌割烹之事者爨竈也在門東南統於主人北上羊豕魚腊皆有竈竈西有鑊凡摡者皆陳之而後告絜○摡濯拭之也</small>廩人摡甑甗匕與敦于廩爨廩爨在雍爨之北<small>廪人掌米入之藏者甗如甑一孔匕所以匕黍稷者也古文甑為烝○雍爨以烹牲廩爨以熟黍稷○甑子孕反甗魚展反敦音對</small>司宮摡豆籩勺爵觚觶几洗篚于東堂下勺爵觚觶實于篚卒摡饌豆籩與篚于房中放于西方設洗于阼階東南當東榮<small>放猶依也大夫攝官司宮兼掌祭器也○司宫摡此九種祭器其酌酒之器則實之於篚西方房中近西處也篚謂實酒器者○放方往反</small>右祭日視殺視濯


羮定雍人陳鼎五三鼎在羊鑊之西二鼎在豕鑊之西<small>魚腊從羊膚從豕統於牲○疏曰自此盡簞巾于西階東論鼎及豆籩盤匜等之事</small>司馬升羊右胖髀不升肩臂臑膊胳正脊一脡脊一橫脊一短脅一正脅一代脅一皆二骨以竝腸三胃三舉肺一祭肺三實于一鼎<small>升猶上也上右胖周所貴也髀不升近竅賤也肩臂臑肱骨膊胳股骨脊從前為正脅旁中為正脊先前脅先後屈而反猶器之䋫也竝併也脊脅骨多六體各取二骨併之以多為貴舉肺一尸食所先舉也祭肺三為尸主人主婦古文胖皆作辯髀皆作脾今文竝皆為併○膊音純又說文之允反</small>司士升豕右胖髀不升肩臂臑膊胳正脊一脡脊一横脊一短脅一正脅一代脅一皆二骨以竝舉肺一祭肺三實于一鼎<small>豕無腸胃君子不食溷腴</small>雍人倫膚九實于一鼎<small>倫擇也膚脅革肉擇之取美者</small>司士又升魚腊魚十有五而鼎腊一純而鼎腊用麋<small>司士又升副倅者合升左右胖曰純純猶全也○此司士與前升豕者非一人故註云是其副貳也</small>卒脀皆設扃幂乃舉陳鼎于庿門之外東方北面北上<small>北面北上嚮內相隨古文幂皆為密○脀以牲體實鼎也○脀之承反</small>司宫尊兩甒于房戸之間同棜皆有幂甒有玄酒<small>房戸之間房西室戶東也棜無足禁者酒戒也大夫去足改名優尊者若不為之戒然古文甒皆作廡今文幂作鼏</small>司宫設罍水于洗束有枓設篚于洗西南肆<small>枓㪺水器也凡設水用罍沃盥用枓禮在此也○篚中實勺爵觚觶鄭云禮在此者謂全經中言設水之法其文詳於此也○枓音主㪺九于反</small>改饌豆籩于房中南面如饋之設實豆籩之實<small>改更也為實之更之威儀多也如饋之設如其陳之左右也饋設東面○此承上文亦司宫為之前饌豆籩房中依於西方今欲實之乃更陳如饋時之次第也豆籩之實謂菹醢等</small>小祝設槃匜與簞巾于西階東<small>為尸將盥</small>右羮定實鼎饌器


主人朝服即位于阼階東西面<small>為將祭也○疏曰自此盡革順論祭時將至布設舉鼎上載之事</small>司宫筵于奥祝設几于筵上右之<small>布陳神坐也室中西南隅謂之奥席東面近南為右</small>主人出迎鼎除鼏士盥舉鼎主人先入<small>道之也主人不盥不舉○士禮自舉鼎則盥</small>司宫取二勺于篚洗之兼執以升乃啓二尊之蓋幂奠于棜上加二勺于二尊覆之南柄<small>二尊兩甒也今文柄為方○勺以挹酒者</small>鼎序入雍正執一匕以從雍府執四匕以從司士合執二俎以從司士贊者二人皆合執二俎以相從入<small>相助</small>陳鼎于東方當序南于洗西皆西面北上膚為下匕皆加于鼎東枋<small>膚為下以其加也南于洗西陳于洗西南○既有豕鼎復取膚別為一鼎故謂之加也</small>俎皆設于鼎西西肆肵俎在羊俎之北亦西肆<small>肵俎在北將先載也異其設文不當鼎</small>宗人遣賓就主人皆盥于洗長朼<small>長朼者長賓先次賓後也主人不朼言就主人者明親臨之古文朼作匕</small>佐食上利升牢心舌載于肵俎心皆安下切上午割勿沒其載于所俎末在上舌皆切本末亦午割勿沒其載于肵橫之皆如初為之于爨也<small>牢羊豕也安平也平割其下於載便也凡割本末食必正也午割使可絶勿沒為其分散也肵之為言敬也所以敬尸也周禮祭尚肺事尸尚心舌心舌知滋味今文切皆為刌</small>佐食遷肵俎于阼階西西縮乃反佐食二人上利升羊載右胖髀不升肩臂臑膊胳正脊一脡脊一横脊一短脅一正脅一代脅一皆二骨以竝腸三胃三長皆及俎拒舉肺一長終肺祭肺三皆切肩臂臑膊胳在兩端脊脅肺肩在上<small>升之以尊卑載之以體次各有宜也拒讀為介距之距俎距脛中當橫節也凡牲體之數及載備於此○脊脅肺肩在上肩字殆誤唐石本呉澄本並同今按上文已言肩不當重出且遺胃則肩字即胃字之誤可知</small>下利升豕其載如羊無腸胃體其載于俎皆進下<small>進下變於食生也所以交於神明不敢以食道敬之至也鄉飲酒禮進腠羊次其體豕言進下互相見○食生人之法進腠腠骨之本下骨之末進下者以骨之末向神也○腠千候反</small>司士三人升魚腊膚魚用鮒十有五而俎縮載右首進腴<small>右首進腴亦變於食生也有司載魚橫之少儀曰羞濡魚者進尾○有司載魚橫之即下篇有司徹引此及少儀欲見正祭與儐尸載魚禮異</small>腊一純而俎亦進下肩在上<small>如羊豕凡腊之體載禮在此</small>膚九而俎亦橫載革順<small>列載於俎令其皮相順亦者亦其骨體○亦橫載上牲體橫載此膚亦然革順者膚相次而作行列則其皮順也</small>右將祭即位設几加勺載俎


卒脀祝盥于洗升自西階主人盥升自阼階祝先入南面主人從戸內西面<small>將納祭也○疏曰自此盡主人又再拜稽首論先設置為隂厭之事也○載牲於俎亦謂之脀</small>主婦被錫衣侈袂薦自東房韭菹醓醢坐奠于筵前主婦贊者一人亦被錫衣侈袂執葵菹蠃醢以授主婦主婦不興遂受陪設于東韭菹在南葵菹在北主婦興入于房<small>被錫讀為髲鬄古者或剔賤者刑者之髪以被婦人之紒為飾因名髲鬄焉此周禮所謂次也不纚笄者大夫妻尊亦衣綃衣而侈其袂耳侈者蓋半士妻之袂以益之袂三尺三寸袪尺八寸韭菹醓醢朝事之豆也而饋食用之豐大夫禮葵菹在䋫今文蠃為蝸○周禮追師掌王后以下副編次鄭彼註云副首飾若今歩摇編編列髪為之若今假紒次次第髪長短為之所謂髲鬄髲鬄者即此文也特牲主婦士妻纚笄而綃衣此大夫妻則首服次亦綃衣而侈其袂侈袂者士妻綃衣袂二尺二寸袪尺二寸此大夫妻綃衣則三分益一袂三尺三寸袪尺八寸故註云半士妻之袂以益之韭菹醓醢本天子祭祀薦腥所用之豆共有八種此用其二以饋食故註云豐大夫禮韭菹在醓醢之南葵菹在蠃醢之北菹醢錯對是在䋫也○髲皮義反鬄大計反醓他感反</small>佐食上利執羊俎下利執豕俎司士三人執魚腊膚俎序升自西階相從入設俎羊在豆東豕亞其北魚在羊東腊在豕東特膚當俎北端<small>相助也○特膚者膚俎單設在四俎之北也</small>主婦自東房執一金敦黍有蓋坐設于羊俎之南婦贊者執敦稷以授主婦主婦興受坐設于魚俎南又興受贊者敦黍坐設于稷南又興受贊者敦稷坐設于黍南敦皆南首主婦興入于房<small>敦有首者尊者器飾也飾蓋象龜周之禮飾器各以其類龜有上下甲今文曰主婦入于房○設黍稷亦䋫也</small>祝酌奠遂命佐食啓㑹佐食啓㑹蓋二以重設于敦南<small>酌奠酌酒為神奠之後酌者酒尊要成也特牲饋食禮曰祝洗酌奠奠于鉶南重累之</small>主人西面祝在左主人再拜稽首祝祝曰孝孫某敢用柔毛剛鬛嘉薦普淖用薦歲事于皇祖伯某以某妃配某氏尚饗主人又再拜稽首<small>羊曰柔毛豕曰剛鬛嘉薦菹醢也普淖黍稷也普大也淖和也徳能大和乃有黍稷春秋傳曰奉粢以告曰潔粢豐盛謂其三時不害而民和年豐也○牲物異號以殊人用也春秋傳桓六年隨季梁之言引之者以証普淖之義</small>


右隂厭


祝出迎尸于庿門之外主人降立于阼階東西面祝先入門右尸入門左<small>主人不出迎尸伸尊也特牲饋食禮曰尸入主人及賓皆辟位出亦如之祝入門右者辟尸盥也既則後尸○疏曰自此盡牢肺正脊加于肵論尸入正祭之事愚案此正祭內尸入妥尸尸十一飯又自二節</small>宗人奉槃東面于庭南一宗人奉匜水西面于槃東一宗人奉簞巾南面于槃北乃沃尸盥于槃上卒盥坐奠簞取巾興振之三以授尸坐取簞興以受尸巾<small>庭南没霤○疏曰庭南者於庭近南是沒盡門屋霤近門而盥也</small>祝延尸尸升自西階入祝從<small>由後詔相之曰延延進也周禮曰大祝相尸禮祝從從尸升自西階</small>主人升自阼階祝先入主人從<small>祝接神先入宜也</small>尸升筵祝主人西面立于戸內祝在左<small>主人由祝後而居右尊也祝從尸尸即席乃卻居主人左</small>祝主人皆拜妥尸尸不言尸答拜遂坐<small>拜妥尸拜之使安坐也尸自此答拜遂坐而卒食其間有不啐奠不嘗鉶不告㫖大夫之禮尸彌尊也不告㫖者為初亦不饗所謂曲而殺○特牲有啐酒嘗鉶告㫖主人拜尸答拜不得遂坐鄭解此經遂坐而卒食以其間皆無此禮又特牲有祝饗之禮士賤不嫌與君同故尸亦告㫖此經初不祝饗故尸亦不告旨是殺於君禮也曲而殺禮器文</small>祝反南面<small>未有事也墮祭爾敦官各肅其職不命○方隂厭之初祝入南面此既無事故反其位○墮許規反</small>右迎尸入妥尸


尸取韭菹辯㨎于三豆祭于豆間上佐食取黍稷于四敦下佐食取牢一切肺于俎以授上佐食上佐食兼與黍以授尸尸受同祭于豆祭<small>牢羊豕也同合也合祭於菹豆之祭也黍稷之祭為墮祭將食神餘尊之而祭之今文辯為徧○合祭于豆祭豆祭即韭菹之祭于豆間者祭黍稷者就器減取而祭故名墮祭祭畢斂而藏之肺與黍稷皆名為墮周禮守祧職既祭則藏其墮是也先陳設為隂厭尸後來即席食是尸餕鬼神之餘故尊而祭之非盛主人之饌而祭也</small>上佐食舉尸牢肺正脊以授尸上佐食爾上敦黍于筵上右之<small>爾近也或曰移也右之便尸食也重言上佐食明更起不相因○呉氏云授尸下有尸受祭肺四字今案唐石本亦無四字唯下文食舉疏云云舉牢肺正脊也者上文云上佐食舉尸牢肺正脊以授尸尸受祭肺明今食先云食舉是上牢肺正脊也據此文則賈作疏時經文尚有尸受祭肺四字故呉云然也</small>主人羞肵俎升自阼階置于膚北<small>羞進也肵敬也親進之主人敬尸之加</small>上佐食羞兩鉶取一羊鉶于房中坐設于韭菹之南下佐食又取一豕鉶于房中以從上佐食受坐設于羊鉶之南皆芼皆有柶尸扱以柶祭羊鉶遂以祭豕鉶嘗羊鉶<small>芼菜也羊用苦豕用薇皆有滑○芼亡報反</small>食舉<small>舉牢肺正脊也先食啗之以為道也</small>三飯<small>食以黍○疏云以前文先言爾黍故知先食黍上爾黍條下疏云特牲黍稷此及虞皆不云稷者文不具也其實亦爾之不虛陳而不食也</small>上佐食舉尸牢幹尸受振祭嚌之佐食受加于肵<small>幹正脅也古文幹為肝</small>上佐食羞胾兩瓦豆有醢亦用瓦豆設于薦豆之北<small>設于薦豆之北以其加也四豆亦䋫羊胾在南豕胾在北無臐膮者尚牲不尚味</small>尸又食食胾上佐食舉尸一魚尸受振祭嚌之佐食受加于肵横之<small>又復也或言食或言飯食大名小數曰飯魚橫之者異於肉○疏云一口謂之一飯故云小數曰飯大夫不儐尸者於此時亦當設大羮○數所角反</small>又食上佐食舉尸腊肩尸受振祭嚌之上佐食受加于肵<small>腊魚皆一舉者少牢二牲略之腊必舉肩以肩為終也別舉魚腊崇威儀○少牢二牲略之者對特牲三舉獸魚別舉魚腊崇威儀者對特牲魚獸常一時同舉以肩為終者牲體貴肩以所貴者終也</small>又食上佐食舉尸牢骼如初<small>如舉幹也</small>又食<small>不舉者卿大夫之禮不過五舉須侑尸○疏曰云五舉者舉牢肺一也又舉牢幹二也又舉一魚三也又舉腊肩四也又舉牢骼五也</small>尸告飽祝西面于主人之南獨侑不拜侑曰皇尸未實侑<small>侑勸也祝獨勸者更則尸飽實猶飽也祝既侑復反南面○祝獨侑者不與主人共侑也疏曰云祝既侑復反南面者戸內主人及祝有事之位尸席北祝無事之位今侑訖亦復尸北南面位也</small>尸又食上佐食舉尸牢肩尸受振祭嚌之佐食受加于肵<small>四舉牢體始於正脊終於肩尊於終始○正脊及肩皆牲體之貴者</small>尸不飯告飽祝西面于主人之南<small>祝當贊主人辭</small>主人不言拜侑<small>祝言而不拜主人不言而拜親疏之宜</small>尸又三飯<small>為祝一飯為主人三飯尊卑之差尸十一飯下人君也</small>上佐食受尸牢肺正脊加于肵<small>言受者尸授之也尸受牢幹而實舉于菹豆食畢操以授佐食焉○牢肺正脊即上文所云食舉也初食舉不言置舉之所至此十一飯後乃言上佐食受尸牢肺正脊加于肵以特牲禮約推之方尸三飯上佐食舉牢幹時尸蓋置舉於菹豆至此食畢尸乃於菹豆上取而授上佐食也</small>右尸十一飯是謂正祭


主人降洗爵升北面酌酒乃酳尸尸拜受主人拜送<small>酳猶羨也既食之而又飲之所以樂之古文酳作酌○疏曰自此盡折一膚論主人酳尸之事云酳猶羨也者取饒羨之義故以為樂之也愚案此初獻禮主人獻尸尸醋主人遂致嘏主人獻祝主人獻佐食凡四節</small>尸祭酒啐酒賓長羞牢肝用俎縮執俎肝亦縮進末鹽在右<small>羞進也縮從也鹽在肝右便尸㨎之古文縮為蹙○疏云鹽在肝右據賓長西面手執而言若至尸前鹽在尸之左尸以右手取肝向左㨎之便也</small>尸左執爵右兼取肝㨎于俎鹽振祭嚌之加于菹豆卒爵主人拜祝受尸爵尸答拜<small>兼兼羊豕</small>右主人獻尸


祝酌授尸尸醋主人主人拜受爵尸答拜主人西面奠爵又拜<small>主人受酢酒俠爵拜彌尊尸○疏云祝代尸酌已是尊尸今拜受訖又拜是彌尊尸也</small>上佐食取四敦黍稷下佐食取牢一切肺以授上佐食上佐食以綏祭<small>綏或作挼挼讀為墮將受嘏亦尊尸餘而祭之古文墮為肵○取四敦黍稷於四敦中各取少許也上佐食以綏祭者以此黍稷及切肺授主人為墮祭也綏許規反挼及墮讀並同○綏許規反</small>主人左執爵右受佐食坐祭之又祭酒不興遂啐酒<small>右受佐食右手受墮於佐食也至此言坐祭之者明尸與主人為禮也尸恆坐有事則起主人恆立有事則坐</small>祝與二佐食皆出盥于洗入二佐食各取黍于一敦上佐食兼受摶之以授尸尸執以命祝<small>命祝以嘏辭○命祝使出嘏辭也</small>卒命祝祝受以東北面于戸西以嘏于主人曰皇尸命工祝承致多福無疆于女孝孫來女孝孫使女受祿于天宜稼于田眉壽萬年勿替引之<small>嘏大也予主人以大福工官也承猶傳也來讀曰釐釐賜也耕種曰稼勿猶無也替廢也引長也言無廢止時長如是也古文嘏為格禄為福眉為微替為袂袂或為臷臷替聲相近○女音汝袂音決臷大結反</small>主人坐奠爵興再拜稽首興受黍坐振祭嚌之詩懷之實于左袂挂于季指執爵以興坐卒爵執爵以興坐奠爵拜尸答拜執爵以興出宰夫以籩受嗇黍主人嘗之納諸內<small>詩猶承也實於左袂便右手也季猶小也出出戸也宰夫掌飲食之事者收斂曰嗇明豐年乃有黍稷也復嘗之者重之至也納猶入也古文挂作卦</small>右尸酢主人命祝致嘏


主人獻祝設席南面祝拜于席上坐受<small>室中迫狹○室中迫狹故祝拜席上也疏曰士大夫庿皆兩下五架正中曰棟棟南兩架北亦兩架棟南一架名曰楣前承簷以前名曰庪棟北一架為室南壁而開戸即是一架之開廣為室故云迫狹也</small>主人西面答拜<small>不言拜送下尸</small>薦兩豆菹醢<small>葵菹蠃醢</small>佐食設俎牢髀橫脊一短脅一腸一胃一膚三魚一横之腊兩髀屬于尻<small>皆升下體祝賤也魚横者四物共俎殊之也腊兩髀屬于尻尤賤不殊○註云四物謂羊豕魚腊也腊用左右胖故用兩髀尻比髀為尤賤因不殊別之也○尻苦刀反</small>祝取菹㨎于醢祭于豆間祝祭俎<small>大夫祝俎無肺祭用膚遠下尸不嚌之膚不盛○疏云特牲尸俎有祭肺離肺祝俎有離肺無祭肺是下尸今大夫祝祭肺離肺俱無是遠下尸也離肺祭訖嚌之加于俎今以膚替肺是不盛故不嚌</small>祭酒啐酒肝牢從祝取肝㨎于鹽振祭嚌之不興加于俎卒爵興<small>亦如佐食授爵乃興不拜既爵大夫祝賤也○疏云特牲祝卒爵則拜士卑祝不賤也</small>右主人獻祝


主人酌獻上佐食上佐食尸內牖東北面拜坐受爵主人西面答拜佐食祭酒卒爵拜坐授爵興<small>不啐而卒爵者大夫之佐食賤禮略○疏云特牲士之佐食亦啐</small>俎設于兩階之間其俎折一膚<small>佐食不得成禮於室中折者擇取牢正體餘骨折分用之有脀而無薦亦遠下尸○疏云有脀即俎實是也無薦謂無菹醢也無肺已是下尸又無薦是遠下尸也</small>主人又獻下佐食亦如之其脀亦設于階間西上亦折一膚<small>上佐食既獻則出就其俎特牲記曰佐食無事則中庭北面謂此時○西上者上佐食俎在西此在其東</small>右主人獻兩佐食初獻禮竟


有司贊者取爵于篚以升授主婦贊者于房中<small>男女不相因特牲饋食禮曰佐食卒角主人受角降反于篚○疏曰自此盡入于房論主婦亞獻尸祝與佐食之事○此亞獻禮內主婦獻尸尸醋主婦主婦獻祝主婦獻佐食亦四節註引特牲禮者見此亦主人受佐食爵反于篚贊者別取爵授主婦是男女不因爵而用也</small>婦贊者受以授主婦主婦洗于房中出酌入戸西面拜獻尸<small>入戸西面拜由便也下北面者辟人君夫人也拜而後獻者當俠拜也婚禮曰婦洗在北堂直室東隅○引昏禮者明此經婦洗所在亦然也</small>尸拜受主婦主人之北西面拜送爵<small>拜於主之北西面婦人位在內此拜於北則上拜於南由便也</small>尸祭酒卒爵主婦拜祝受尸爵尸答拜右主婦獻尸


易爵洗酌授尸<small>祝出易爵男女不同爵</small>主婦拜受爵尸答拜上佐食綏祭主婦西面于主人之北受祭祭之其綏祭如主人之禮不嘏卒爵拜尸答拜<small>不嘏夫婦一體綏亦當作挼古文為肵</small>右尸酢主婦


主婦以爵出贊者受易爵于篚以授主婦于房中<small>贊者有司贊者也易爵亦以授婦贊者婦贊者受房戶外入授主婦</small>主婦洗酌獻祝祝拜坐受爵主婦答拜于主人之北卒爵不興坐授主婦<small>不俠拜下尸也今文曰祝拜受</small>


右主婦獻祝


主婦受酌獻上佐食于戸內佐食北面拜坐受爵主婦西面答拜祭酒卒爵坐授主婦主婦獻下佐食亦如之主婦受爵以入于房<small>不言拜於主人之北可知也爵奠於內篚</small>右主婦獻兩佐食亞獻禮竟


賓長洗爵獻于尸尸拜受爵賓戸西北面拜送爵尸祭酒卒爵賓拜祝受尸爵尸答拜<small>○自此至于其筵前論賓長終獻之禮賓長獻尸尸醋賓長賓長獻祝凡三節</small>右賓長獻尸


祝酌授尸賓拜受爵尸拜送爵賓坐奠爵遂拜執爵以興坐祭遂飲卒爵執爵以興坐奠爵拜尸答拜右尸醋賓長


賓酌獻祝祝拜坐受爵賓北面答拜祝祭酒啐酒奠爵于其筵前<small>啐酒而不卒爵祭事畢示醉也不獻佐食將儐尸禮殺○疏曰案特牲賓長獻爵止註云欲神惠之均于室中待夫婦致爵此大夫禮或有儐尸者致爵在儐尸之上故不致爵爵不止也若然有司徹尸作止爵三獻致爵於主人主人不酢主婦又不致爵於主婦下大夫不儐尸賓獻尸止爵主婦致爵於主人酢主婦主人不致於主婦特牲主人與主婦交相致爵參差不同者此以尊卑為差降之數故有異也上大夫得儐尸故致爵上辟人君下大夫不儐尸故增酢主婦而已士卑不嫌與君同故致爵具也</small>右賓長獻祝終獻禮竟


主人出立于阼階上西面祝出立于西階上東面祝告曰利成<small>利猶養也成畢也孝子之養禮畢</small>祝入尸謖主人降立于阼階東西面<small>謖起也謖或作休○謖所六反</small>祝先尸從遂出于庿門<small>事尸之禮訖於庿門外</small>


右祭畢尸出庿


祝反復位于室中主人亦入于室復位祝命佐食徹肵俎降設于堂下阼階南<small>徹肵俎不出門將儐尸也肵俎而以儐尸者其本為不反魚肉耳不云尸俎未歸尸○疏曰自此盡篇末論徹肵俎行餕之事○肵俎之設本為尸食魚肉不可反於俎故加於肵俎今擬儐尸將更食魚肉故畱此肵俎以俟後加儐尸訖乃歸尸家也</small>司宮設對席乃四人𧃊<small>大夫禮四人𧃊明惠大也○設對席者對尸席而設西向之席四人𧃊二在尸席二在對席凡餕之道施惠之象故四人餕為惠大對特牲二人餕為惠小也</small>上佐食盥升下佐食對之賓長二人備<small>備四人餕也三餕亦盥升○備者兩佐食之外又以賓二人充此數也上佐食升居尸席下佐食西向對之疏云下佐食雖云西向對實近北不得東西相當以其一賓長在上佐食之北一賓長在下佐食之南也</small>司士進一敦黍于上佐食又進一敦黍于下佐食皆右之于席上<small>右之者東面在南西面在北</small>資黍于羊俎兩端兩下是餕<small>資猶減也減置於羊俎兩端則一賓長在上佐食之北一賓長在下佐食之南今文資作齎○兩下是餕者二賓長在二佐食之左於位為下故云兩下分減敦黍置羊俎兩端二賓於此取食也</small>司士乃辯舉𧃊者皆祭黍祭舉<small>舉舉膚今文辯為徧○司士遍授𧃊者各一膚也疏云𧃊者下尸不舉肺當舉膚</small>主人西面三拜𧃊者𧃊者奠舉于俎皆答拜皆反取舉<small>三拜旅之示徧也言反者拜時或反其席在東面席者東面拜在西面席者皆南面拜</small>司士進一鉶于上𧃊又進一鉶于次𧃊又進二豆湆于兩下乃皆食食舉<small>涪肉汁也○疏云神坐止有二鉶分進兩佐食兩下無鉶故進湆也</small>卒食主人洗一爵升酌以授上𧃊贊者洗三爵酌主人受于戸內以授次𧃊若是以辯皆不拜受爵主人西面三拜𧃊者𧃊者奠爵皆答拜皆祭酒卒爵奠爵皆拜主人答壹拜<small>不拜受爵者大夫餕者賤也答一拜略也古文壹為一也○特牲嗣子與兄弟餕故拜受爵</small>𧃊者三人興出<small>出降實爵于篚反賓位</small>上𧃊止主人受上𧃊爵酌以醋于戸內西面坐奠爵拜上𧃊答拜坐祭酒啐酒<small>主人自酢者上𧃊獨止當尸位尊不酌也○疏云上餕將嘏主人故在尸位不可親酌</small>上𧃊親嘏曰主人受祭之福胡壽保建家室<small>親嘏不使祝授之亦以黍○亦摶黍以授主人而致辭也</small>主人興坐奠爵拜執爵以興坐卒爵拜上𧃊答拜上𧃊興出主人送乃退<small>送佐食不拜賤○退謂主人退</small>右餕