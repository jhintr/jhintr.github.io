---
title: "少牢饋食禮第十六"
subtitle: ""
date: 2024-03-07T18:11:13+08:00
lastmod: 2024-03-07
draft: false
brewing: true
weight: 16
---

少牢饋食之禮。日用丁己。筮旬有一日。筮于廟門之外。主人朝服，西面于門東。史朝服，左執筮，右取上韇，兼與筮執之，東面受命于主人。主人曰：「孝孫某，來日丁亥，用薦歲事于皇祖伯某，以某妃配某氏。尚饗！」史曰：「諾！」西面于門西，抽下韇，左執筮，右兼執韇以擊筮，遂述命曰：「假爾大筮有常。孝孫某，來日丁亥，用薦歲事于皇祖伯某，以某妃配某氏。尚饗！」乃釋韇立筮。卦者在左坐，卦以木。卒筮，乃書卦于木，示主人，乃退占。吉，則史韇筮，史兼執筮與封以告于主人：「占曰從。」乃官戒，宗人命滌，宰命為酒，乃退。若不吉，則及遠日，又筮日如初。

宿。前宿一日，宿戒尸。明日，朝服筮尸，如筮日之禮。命曰：「孝孫某，來日丁亥，用薦歲事于皇祖伯某，以某妃配某氏。以某之某為尸。尚饗！」筮、卦占如初。吉，則乃遂宿尸。祝擯，主人再拜稽首。祝告曰：「孝孫某，來日丁亥，用薦歲事于皇祖伯某，以某妃配某氏。敢宿！」尸拜，許諾，主人又再拜稽首。主人退，尸送，揖，不拜。若不吉，則遂改筮尸。

既宿尸，反，為期于廟門之外。主人門東，南面。宗人朝服北面，曰：「請祭期。」主人曰：「比于子。」宗人曰：「旦明行事。」主人曰：「諾！」乃退。

明日，主人朝服，即位于廟門之外，東方南面。宰、宗人西面，北上。牲北首東上。司馬圭刂羊，司士擊豕。宗人告備，乃退。雍人摡鼎、匕、俎于雍爨，雍爨在門東南，北上。廩人摡甑甗、匕與敦于廩爨，廩爨在雍爨之北。司宮摡豆、籩、勺、爵、觚、觶、幾、洗、篚于東堂下，勺、爵、觚、觶實于篚，卒摡，饌豆、籩與篚于房中，放于西方，設洗于阼階東南，當東榮。

羹定，雍人陳鼎五，三鼎在羊鑊之西，二鼎在豕鑊之西。司馬升羊右胖。髀不升，肩、臂、臑、䏝、骼，正脊一、橫脊短脅一、正脅一、代脅一，皆二骨以並，腸三、胃三、舉肺一、祭肺三，實于一鼎。司士升豕右胖。髀不升，肩、臂、臑、䏝骼，正脊一、橫脊一、短脅一、正脅一、代脅一，皆二骨以並，舉肺一、祭肺三，實于一鼎。雍人倫膚九，實于一鼎。司士又升魚、臘，魚十有五而鼎，臘一純而鼎，臘用麋。卒脀，皆設扃冪，乃舉，陳鼎于廟門之外，東方，北面，北上。司宮尊兩甒于房戶之間，同棜，皆有冪，甒有玄酒。司宮設罍水于洗東，有枓，設篚于洗西，南肆。改饌豆、籩于房中，南面，如饋之設，實豆、籩之實。小祝設槃、匜與簞、巾于西階東。

主人朝服，即位于阼階東，西面。司宮筵于奧，祝設幾于筵上，右之。主人出迎鼎，除鼏。士盥，舉鼎，主人先入。司宮取二勺于篚，洗之，兼執以升，乃啟二尊之蓋冪，奠于棜上。加二勺于二尊，覆之，南柄。鼎序入。雍正執一匕以從，雍府執四匕以從，司士合執二俎以從。司士贊者二人，皆合執二俎以相，從入。陳鼎于東方，當序，南于洗西，皆西面，北上，膚為下。匕皆加于鼎。東枋。俎皆設于鼎西，西肆。肵俎在羊俎之北，亦西肆。宗人遣賔就主人，皆盥于洗，長朼。佐食上利升牢心舌，載于肵俎。心皆安下切上，午割勿沒，其載于肵俎，末在上。舌皆切本末，亦午割勿沒，其載于肵，橫之。皆如初為之于爨也。佐食遷肵俎于阼階西，西縮，乃反。佐食二人。上利升羊，載右胖，髀不升，肩、臂、臑、䏝骼，正脊一、橫脊一、短脅一、正脅一、代脅一，皆二骨以並，腸三、胃三，長皆乃俎拒，舉肺一，長終肺，祭肺三，皆切。肩、臂、臑、䏝、骼在兩端，脊、脅、肺，肩在上。下利升豕，其載如羊，無腸胃。體其載于俎，皆進下。司士三人，升魚、臘、膚。魚用鮒十有五而俎，縮載，右首，進腴。臘一純而俎，亦進下，肩在上。膚九而俎，亦橫載，革順。

卒脀，祝盥于洗，升自西階。主人盥，升自阼階。祝先入，南面。主人從，戶內西面。主婦被錫，衣侈袂，薦自東房，韭、菹、醓、醢，坐奠于筵前。主婦贊者一人，亦被錫。衣侈袂。執葵菹、蠃醢，以授主婦。主婦不興，遂受，陪設于東，韭菹在南，葵菹在北。主婦興，入于房。佐食上利執羊俎，下利執豕俎，司士三人執魚，臘、膚俎，序升自西階，相，從入。設俎，羊在豆東，豕亞其北，魚在羊東，臘在豕東，特膚當俎北端。主婦自東房，執一金敦黍，有蓋，坐設于羊俎之南。婦贊者執敦稷以授主婦。主婦興受，坐設于魚俎南，又興受贊者敦黍，坐設于稷南，又興受贊者敦稷，坐設于黍南。敦皆南首。主婦興，入于房。祝酌，奠，遂命佐食啟會。佐食啟會蓋，二以重，設于敦南。主人西面，祝在左，主人再拜稽首。祝祝曰：「孝孫某，敢用柔毛、剛鬣、嘉薦、普淖，用薦歲事于皇祖伯某，以某妃配某氏。尚饗！」主人又再拜稽首。

祝出，迎尸于廟門之外。主人降立于阼階東，西面。祝先，入門右。尸入門左。宗人奉槃，東面于庭南。一宗人奉匜水，西面于槃東。一宗人奉簞、巾，南面于槃北。乃沃尸，盥于槃上。卒盥，坐奠簞，取巾，興，振之三，以授尸，坐取簞，興，以受尸巾。祝延尸。尸升自西階，入，祝從。主人升自阼階，祝先入，主人從。尸升筵，祝、主人西面立于戶內，祝在左。祝、主人皆拜妥尸，尸不言尸答拜，遂坐，祝反南面。

尸取韭菹，辯㨎于三豆，祭于豆間。上佐食取黍稷于四敦。下佐食取牢一切肺于俎，以授上佐食。上佐食兼與黍以授尸。尸受，同祭于豆祭。上佐食舉尸牢肺、正脊以授尸。上佐食爾上敦黍于筵上，右之。主人羞肵俎，升自阼階，置于膚北。上佐食羞兩鉶，取一羊鉶于房中，坐設于韭菹之南。下佐食又取一豕鉶于房中以從。上佐食受，坐設于羊鉶之南。皆芼，皆有柶。尸扱以柶，祭羊鉶，遂以祭豕鉶，嘗羊鉶，食舉，三飯。上佐食舉尸牢乾，尸受，振祭，嚌之。佐食受，加于肵。上佐食羞胾兩瓦豆，有醢，亦用瓦豆，設于薦豆之北。尸又食，食胾。上佐食舉尸一魚，尸受，振祭，嚌之。佐食受，加于肵，橫之。又食。上佐食舉尸臘肩，尸受，振祭，嚌之，上佐食受，加于肵。又食。上佐食舉尸牢胳，如初。又食。尸告飽。祝西面于主人之南，獨侑不拜。侑曰：「皇尸未實，侑！」尸又食。上佐食舉尸牢肩，尸受，振祭，嚌之，佐食受加于肵。尸不飯，告飽。祝西面于主人之南。主人不言，拜侑。尸又三飯。上佐食受尸牢肺、正脊，加于肵。

主人降，洗爵，升，北面酌酒，乃酳尸。尸拜受，主人拜送。尸祭酒，啐酒。賔長羞牢肝，用俎，縮執俎，肝亦縮，進末，鹽在右。尸左執爵，右兼取肝，㨎于俎鹽，振祭，嚌之，加于俎豆，卒爵。主人拜。祝受尸爵。尸答拜。

祝酌授尸，尸醋主人。主人拜受爵，尸答拜。主人西面奠爵，又拜。上佐食取四敦黍稷，下佐食取牢一切肺，以授上佐食。上佐食以綏祭。主人左執爵，右受佐食，坐祭之，又祭酒，不興，遂啐酒。祝與二佐食皆出，盥于洗，入。二佐食各取黍于一敦。上佐食兼受，摶之，以授尸，尸執以命祝。卒命祝，祝受以東，北面于戶西，以嘏于主人，曰：「皇尸命工祝，承致多福無疆于女孝孫。來女孝孫，使女受祿于天，宜稼于田，眉壽萬年，勿替引之。」主人坐奠爵，興，再拜稽首，興，受黍，坐振祭，嚌之，詩懷之，實于左袂，掛于季指，執爵以興，坐卒爵，執爵以興，坐奠爵，拜。尸答拜。執爵以興，出。宰夫以籩受嗇黍。主人嘗之，納諸內。

主人獻祝，設席南面。祝拜于席上，坐受。主人西面答拜。薦兩豆菹、醢。佐食設俎，牢髀，橫脊一、短脅一、腸一、胃一、膚三，魚一橫之，臘兩髀屬于尻。祝取菹㨎于醢，祭于豆間。祝祭俎，祭酒，啐酒。肝牢從。祝取肝㨎于鹽，振祭，嚌之，不興，加于俎，卒爵，興。

主人酌，獻上佐食。上佐食戶內牖東北面拜，坐受爵。主人西面答拜。佐食祭酒，卒爵，拜，坐授爵，興。俎設于兩階之間，其俎，折，一膚。主人又獻下佐食，亦如之。其脀亦設于階間，西上，亦折，一膚。

有司贊者取爵于篚以升，授主婦贊者于房廬。婦贊者受，以授主婦。主婦洗于房中，出酌，入戶，西面拜，獻尸。尸拜受。主婦主人之北西面拜送爵。尸祭酒，卒爵。主婦拜。祝受尸爵。尸答拜。

易爵，洗，酌，授尸。主婦拜受爵，尸答拜。上佐食綏祭。主婦西面，于主人之北受祭，祭之，其綏祭如主人之禮，不嘏，卒爵，拜。尸答拜。

主婦以爵出。贊者受，易爵于篚，以授主婦于房中。主婦洗，酌，獻祝。祝拜，坐受爵。主婦答拜于主人之北。卒爵，不興，坐授主婦。

主婦受，酌，獻上佐食于戶內。佐食北面拜，坐受爵，主婦西面答拜。祭酒，卒爵，坐授主婦。主婦獻下佐食，亦如之。主婦受爵以入于房。

賔長洗爵獻于尸，尸拜受爵。賔戶西北拜送爵。尸祭酒，卒爵。賔拜。祝受尸爵，尸答拜。

祝酌授尸，賔拜受爵，尸拜送爵。賔坐奠爵，遂拜，執爵以興，坐祭，遂飲，卒爵，執爵以興，坐奠爵，拜。尸答拜。

賔酌獻祝。祝拜，坐受爵。賔北面答拜。祝祭酒，啐酒，奠爵于其筵前。

主人出立于阼階上，西面。祝出立于西階上，東面。祝告曰：「利成。」祝入，尸謖。主人降立于阼階東，西面。祝先，尸從，遂出于廟門。

祝反，複位于室中。主人亦入于室，複位。祝命佐食徹肵俎，降設于堂下阼階南。司宮設對食，乃四人餕。上佐食盥升，下佐食對之，賔長二人備。司士進一敦于上佐食，又進一敦黍于下佐食，皆右之于席上。資黍于羊俎兩端，兩下是餕。司士乃辯舉，餕者皆祭黍、祭舉。主人西面，三拜餕者。餕者奠舉于俎，皆答拜，皆反，取舉。司士進一鉶于上餕，又進一鉶于次餕，又進二豆湆于兩下。乃皆食，食舉，卒食。主人洗一爵，升酌，以授上餕。贊者洗三爵，酌。主人受于戶內，以授次餕，若是以辯。皆不拜，受爵。主人西面，三拜餕者。餕者奠爵，皆答拜，皆祭酒，卒爵，奠爵，皆拜。主人答壹拜。餕者三人興，出，上餕止。主人受上餕爵，酌以酢于戶內，西面坐奠爵，拜，上餕答拜。坐祭酒，啐酒。上餕親嘏，曰：「主人受祭之福，胡壽保建家室。」主人興，坐奠爵，拜，執爵以興，坐卒爵，拜，上餕答拜。上餕興，出。主人送，乃退。