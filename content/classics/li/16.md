---
title: "少牢饋食禮第十六"
subtitle: ""
date: 2024-03-07T18:11:13+08:00
lastmod: 2024-06-02
draft: false
brewing: false
weight: 16
js:
    - /js/toc.js
    - /js/hashtag.js
    - /js/commentary.js
---

## 祭前 {#16.0}

### 筮日 {#16.0.1}

少牢饋食之禮。<small>禮，將祭祀，必先擇牲，繫于牢而芻之。羊豕曰少牢，諸侯之卿大夫祭宗庿之牲。</small>日用丁己。<small>內事用柔日。必丁己者，取其令名，自丁寧，自變改，皆為謹敬。必先諏此日，明日乃筮。</small>筮旬有一日。<small>旬，十日也。以先月下旬之己，筮來月上旬之己。</small>筮於庿門之外，主人朝服，西面于門東，史朝服，左執筮，右抽上韇，兼與筮執之，東面受命于主人。<small>史，家臣主筮事者。</small>主人曰：「孝孫某，來日丁亥，用薦歲事于皇祖伯某，以某妃配某氏，尚饗。」<small>丁，未必亥也，直舉一日以言之耳。禘于大庿禮曰「日用丁亥，不得丁亥，則己亥辛亥亦用之，無則苟有亥焉可也」。薦，進也，進歲時之祭事也。皇，君也。伯某，且字也。大夫或因字為謚，春秋傳曰「魯無駭卒，請謚與族，公命之以字為展氏」是也。其仲叔季，亦曰仲某叔某季某。某妃，某妻也。合食曰配。某氏，若言姜氏子氏也。尚，庶幾。饗，歆也。</small>史曰「諾」，西面于門西，抽下韇，左執筮，右兼執韇以擊筮。<small>將問吉凶焉，故擊之以動其神，易曰「蓍之德圜而神」。</small>遂述命曰：「假爾大筮有常，孝孫某，來日丁亥，用薦歲事于皇祖伯某，以某妃配某氏，尚饗。」<small>述，循也，重以主人辭告筮也。假，借也，言因蓍之靈以問之。常，吉凶之占繇。</small>乃釋韇，立筮。<small>卿大夫之蓍長五尺，立筮由便。</small>卦者在左坐，卦以木，卒筮，乃書卦于木，示主人，乃退占。<small>卦者，史之屬也。卦以木者，每一爻，畫地以識之，六爻備書於板，史受以示主人，退占，東面旅占之。</small>吉，則史韇筮，史兼執筮與卦以告于主人「占曰從」。<small>從者，求吉得吉之言。</small>

乃官戒，宗人命滌，宰命為酒，乃退。<small>官戒，戒諸官也，當共祭祀事者，使之具其物，且齊也。滌，溉濯祭器，埽除宗庿。</small>

若不吉，則及遠日，又筮日如初。<small>及，至也。遠日，後丁若後己。</small>

### 筮尸宿尸 {#16.0.2}

宿。<small>宿，讀為肅，肅，進也，大夫尊，儀益多，筮日既戒諸官以齊戒矣，至前祭一日，又戒以進之，使知祭日當來。古文宿皆作羞。</small>前宿一日，宿戒尸。<small>皆肅諸官之日，又先肅尸者，重所用為尸者，又為將筮。</small>明日，朝筮尸，如筮日之禮，命曰「孝孫某，來日丁亥，用薦歲事于皇祖伯某，以某妃配某氏，以某之某為尸，尚饗」，筮卦，占如初。<small>某之某者，字尸父而名尸也，字尸父，尊鬼神也。不前期三日筮尸者，大夫下人君，祭之朝乃視濯，與士異。</small>

吉，則乃遂宿尸，祝擯。<small>筮吉又遂肅尸，重尸也。既肅尸，乃肅諸官及執事者。祝為擯者，尸，神象。</small>主人再拜稽首，祝告曰：「孝孫某，來日丁亥，用薦歲事于皇祖伯某，以某妃配某氏，敢宿。」<small>告尸以主人為此事來肅。</small>尸拜，許諾，主人又再拜稽首，主人退，尸送，揖，不拜。<small>尸不拜者，尸尊。</small>

若不吉，則遂改筮尸。<small>即改筮之，不及遠日。</small>

### 為期 {#16.0.3}

既宿尸，反，為期于庿門之外。<small>為期，肅諸官而皆至，定祭早晏之期。為期亦夕時也。言既肅尸反為期，明大夫尊，肅尸而已，其為賔及執事者，使人肅之。</small>主人門東，南面，宗人朝服，北面，曰「請祭期」，主人曰「比於子」。<small>比次早晏，在於子也。主人不西面者，大夫尊，於諸官有君道也。為期，亦唯尸不來也。</small>宗人曰「旦明行事」，主人曰「諾」，乃退。<small>旦明，旦日質明。</small>

## 祭日 {#16.1}

### 視殺視濯 {#16.1.1}

明日，主人朝服，即位于庿門之外東方，南面，宰宗人西面，北上，牲北首，東上，司馬刲羊，司士擊豕，宗人告備，乃退。<small>刲、擊皆謂殺之。此實既省告備乃殺之，文互者，省也。尚書傳曰「羊屬火，豕屬水」。</small>雍人摡鼎匕俎于雍爨，雍爨在門東南，北上。<small>雍人，掌割亨之事者。爨，竈也，在門東南，統於主人，北上。羊豕魚腊皆有竈，竈西有鑊。凡摡者，皆陳之而後告絜。</small>廩人摡甑甗匕與敦于廩爨，廩爨在雍爨之北。<small>廩人，掌米入之藏者。甗如甑，一孔。匕，所以匕黍稷者也。古文甑為烝。</small>司宮摡豆籩、勺爵觚觶、几、洗、篚于東堂下，勺爵觚觶實于篚，卒摡，饌豆籩與篚于房中，放于西方，設洗于阼階東南，當東榮。<small>放，猶依也。大夫攝官，司宮兼掌祭器也。</small>

### 羹定實鼎饌器 {#16.1.2}

羹定，雍人陳鼎五，三鼎在羊鑊之西，二鼎在豕鑊之西。<small>魚腊從羊，膚從豕，統於牲。</small>司馬升羊右胖，髀不升，肩臂臑，膞胳[^1]，正脊一、脡脊一、橫脊一、短脅一、正脅一、代脅一，皆二骨以並，腸三，胃三，舉肺一，祭肺三，實于一鼎。<small>升，猶上也，上右胖，周所貴也。髀不升，近竅，賤也。肩臂臑，肱骨也，膞胳，股骨。脊從前為正，脅旁中為正，脊先前，脅先後，屈而反，猶器之䋫也。並，併也。脊脅骨多，六體各取二骨併之，以多為貴。舉肺一，尸食所先舉也。祭肺三，為尸主人主婦。古文胖皆作辯，髀皆作脾，今文並皆為併。</small>司士升豕右胖，髀不升，肩臂臑，膞胳，正脊一、脡脊一、橫脊一、短脅一、正脅一、代脅一，皆二骨以並，舉肺一，祭肺三，實于一鼎。<small>豕無腸胃，君子不食溷腴。</small>雍人倫膚九，實于一鼎。<small>倫，擇也，膚，脅革肉，擇之，取美者。</small>司士又升魚腊，魚十有五而鼎，腊一純而鼎，腊用麋。<small>司士又升，副倅者。合升左右胖曰純，純，猶全也。</small>卒脀，皆設扃鼏，乃舉，陳鼎于庿門之外東方，北面，北上。<small>北面北上，鄉內相隨。古文鼏皆為密。</small>

司宮尊兩甒于房戶之閒，同棜，皆有幂，甒有玄酒。<small>房戶之閒，房西室戶東也。棜無足，禁者，酒戒也，大夫去足改名，優尊者，若不為之戒然。古文甒皆作廡，今文鼏作幂。</small>司宮設罍水于洗東，有枓，設篚于洗西，南肆。<small>枓，奭[^2]水器也。凡設水用罍，沃盥用枓，禮在此也。</small>改饌豆籩于房中，南面，如饋之設，實豆籩之實。<small>改，更也，為實之更之，威儀多也。如饋之設，如其陳之左右也。饋設東面。</small>小祝設槃匜與簞巾于西階東。<small>為尸將盥。</small>

[^1]: 胳：原作骼，據嚴本校勘記改，下同。
[^2]: 奭：字本从斗。

### 即位設几加勺載俎 {#16.1.3}

主人朝服，即位于阼階東，西面。<small>為將祭也。</small>司宮筵于奧，祝設几于筵上，右之。<small>布陳神坐也。室中西南隅謂之奧。席東面，近南為右。</small>

主人出迎鼎，除鼏，士盥，舉鼎，主人先入。<small>道之也。主人不盥，不舉。</small>司宮取二勺于篚，洗之，兼執以升，乃啟二尊之蓋幂，奠于棜上，加二勺于二[^3]尊，覆之，南柄。<small>二尊，兩甒也。今文啟為開，古文柄皆為枋。</small>鼎序入，雍正執一匕以從，雍府執四匕以從，司士合執二俎以從，司士賛者二人皆合執二俎以相，從入。<small>相，助。</small>陳鼎于東方，當序，南于洗西，皆西面，北上，膚為下，匕皆加于鼎，東枋。<small>膚為下，以其加也。南于洗西，陳於洗西南。</small>俎皆設于鼎西，西肆，肵俎在羊俎之北，亦西肆。<small>肵俎在北，將先載也。異其設文，不當鼎。</small>

[^3]: 二：原缺，據阮刻校勘記補。

宗人遣賔就主人，皆盥于洗，長朼。<small>長朼者，長賔先，次賔後也。主人不朼，言就主人者，明親臨之。古文朼作匕。</small>

佐食上利升牢心舌，載于肵俎，心皆安下切上，午割勿沒，其載于肵俎，末在上，舌皆切本末，亦午割勿沒，其載于肵，橫之，皆如初為之于爨也。<small>牢，羊豕也。安，平也，平割其下，於載便也。凡割本末，食必正也。午割，使可絕也，勿沒，為其分散也。肵之為言敬也，所以敬尸也。周禮祭尚肺，事尸尚心舌，心舌知滋味。今文切皆為刌。</small>佐食遷肵俎于阼階西，西縮，乃反。

佐食二人，上利升羊，載右胖，髀不升，肩臂臑，膞胳，正脊一、脡脊一、橫脊一、短脅一、正脅一、代脅一，皆二骨以並，腸三，胃三，長皆乃俎拒，舉肺一，長終肺，祭肺三，皆切，肩臂臑膞胳在兩端，脊脅肺肩在上。<small>升之以尊卑，載之以體次，各有宜也。拒，讀為介距之距，俎距，脛中當橫節也。凡牲體之數及載備於此。</small>

下利升豕，其載如羊，無腸胃，體其載于俎，皆進下。<small>進下，變於食生也，所以交於神明，不敢以食道，敬之至也。鄉飲酒禮「進腠」。羊次其體，豕言進下，互相見。</small>

司士三人，升魚腊膚，魚用鮒，十有五而俎，縮載，右首，進腴。<small>右首進腴，亦變於食生也。有司「載魚橫之」，少儀曰「羞濡魚者進尾」。</small>腊一純而俎，亦進下，肩在上。<small>如羊豕。凡腊之體載禮在此。</small>膚九而俎，亦橫載，革順。<small>列載於俎，令其皮相順。亦者，亦其骨體。</small>

### 陰厭 {#16.1.4}

卒脀，祝盥于洗，升自西階，主人盥，升自阼階，祝先入，南面，主人從，戶內西面。<small>將納祭也。</small>主婦被錫，衣移袂，薦自東房，韭菹醓醢，坐奠于筵前，主婦賛者一人，亦被錫，衣移袂，執葵菹蠃醢，以授主婦，主婦不興，遂受，陪設于東，韭菹在南，葵菹在北，主婦興，入于房。<small>被錫，讀為髲鬄，古者或剔賤者刑者之髮，以被婦人之紒為飾，因名髲鬄焉，此周禮所謂次也。不纚笄者，大夫妻尊。亦衣綃衣而侈其袂耳，侈者，蓋半士妻之袂以益之，衣三尺三寸，袪尺八寸。韭菹醓醢，朝事之豆也，而饋食用之，豐大夫禮。葵菹在䋫。今文錫為緆，蠃為蝸。</small>

佐食上利執羊俎，下利執豕俎，司士三人執魚腊膚俎，序升自西階，相從入，設俎，羊在豆東，豕亞其北，魚在羊東，腊在豕東，特膚當俎北端。<small>相，助也。</small>

主婦自東房，執一金敦黍，有蓋，坐設于羊俎之南，婦賛者執敦稷以授主婦，主婦興受，坐設于魚俎南，又興受賛者敦黍，坐設于稷南，又興受賛者敦稷，坐設于黍南，敦皆南首，主婦興，入于房。<small>敦有首者，尊者器飾也，飾蓋象龜。周之禮，飾器各以其類，龜有上下甲。今文曰主婦入于房。</small>

祝酌奠，遂命佐食啟會，佐食啟會蓋，二以重，設于敦南。<small>酌奠，酌酒為神奠之。後酌者，酒尊，要成也。特牲饋食禮曰「[祝洗，酌奠，奠于鉶南](../15/#15.1.2)」。重，累之。</small>主人西面，祝在左，主人再拜稽首，祝祝曰「孝孫某，敢用柔毛剛鬣、嘉薦普淖，用薦歲事于皇祖伯某，以某妃配某氏，尚饗」，主人又再拜稽首。<small>羊曰柔毛，豕曰剛鬣。嘉薦，菹醢也，普淖，黍稷也。普，大也，淖，和也，德能大和，乃有黍稷，春秋傳曰「奉粢以告曰『絜粢豐盛』，謂其三時不害而民和年豐也」。</small>

## 正祭 {#16.2}

### 迎尸入妥尸 {#16.2.1}

祝出，迎尸于庿門之外，主人降立于阼階東，西面，祝先，入門右，尸入門左。<small>主人不出迎尸，伸尊也。特牲饋食禮曰「[尸入，主人及賔皆辟位，出亦如之](../15/#15.4.3)」。祝入門右者，辟尸盥也，既則後尸。</small>宗人奉槃，東面于庭南，一宗人奉匜水，西面于槃東，一宗人奉簞巾，南面于槃北，乃沃尸，盥于槃上，卒盥，坐奠簞，取巾，興，振之三，以授尸，坐取簞，興，以受尸巾。<small>庭南，沒霤。</small>

祝延尸，尸升自西階，入，祝從。<small>由後詔相之曰延，延，進也。周禮曰「大祝相尸禮」。祝從，從尸升自西階。</small>主人升自阼階，祝先入，主人從。<small>祝接神，先入宜也。</small>尸升筵，祝主人西面立于戶內，祝在左。<small>主人由祝後而居右，尊也。祝從尸，尸即席，乃卻居主人左。</small>

祝主人皆拜妥尸，尸不言，尸答拜，遂坐。<small>拜妥尸，拜之使安坐也。尸自此答拜，遂坐而卒食，其閒有不啐奠，不甞鉶，不告旨，大夫之禮，尸彌尊也。不告旨者，為初亦不饗，所謂「曲而殺」。</small>祝反南面。<small>未有事也。墮祭，爾敦，官各肅其職，不命。</small>

### 尸十一飯 {#16.2.2}

尸取韭菹，辯㨎于三豆，祭于豆間，上佐食取黍稷于四敦，下佐食取牢一切肺于俎，以授上佐食，上佐食兼與黍以授尸，尸受，同祭于豆祭。<small>牢，羊豕也。同，合也，合祭於菹[^4]豆之祭也。黍稷之祭為墮祭，將食神餘，尊之而祭之。今文辯為徧。</small>

[^4]: 菹豆：原作俎豆，據嚴本校勘記改，下同。

上佐食舉尸牢肺正脊以授尸，上佐食爾上敦黍于筵上，右之。<small>爾，近也，或曰移也。右之，便尸食也。重言上佐食，明更起，不相因。</small>主人羞肵俎，升自阼階，直[^5]于膚北。<small>羞，進也。肵，敬也。親進之，主人敬尸之加。</small>上佐食羞兩鉶，取一羊鉶于房中，坐設于韭菹之南，下佐食又取一豕鉶于房中以從，上佐食受，坐設于羊鉶之南，皆芼，皆有柶，尸扱以柶，祭羊鉶，遂以祭豕鉶，甞羊鉶。<small>芼，菜也，羊用苦，豕用薇，皆有滑。</small>食舉。<small>舉，牢肺正脊也。先食[^6]㗖之，以為道也。</small>三飯。<small>食以黍。</small>

[^5]: 直：原作置，據嚴本校勘記改。
[^6]: 食：原作飲，據嚴本校勘記改。

上佐食舉尸牢幹，尸受，振祭，嚌之，佐食受，加于肵。<small>幹，正脅也。古文幹為肝。</small>上佐食羞胾兩瓦豆，有醢，亦用瓦豆，設于薦豆之北。<small>設於薦豆之北，以其加也，四豆亦䋫。羊胾在南，豕胾在北。無臐膮者，尚牲不尚味。</small>尸又食，食胾。

上佐食舉尸一魚，尸受，振祭，嚌之，佐食受，加于肵，橫之。<small>又，復也。或言食，或言飯，食，大名，小數曰飯。魚橫之者，異於肉。</small>又食。

上佐食舉尸腊肩，尸受，振祭，嚌之，上佐食受，加于肵。<small>腊魚皆一舉者，少牢二牲，畧之。腊必舉肩，以肩為終也。別舉魚腊，崇威儀。</small>又食。

上佐食舉尸牢骼，如初。<small>如舉幹也。</small>又食。<small>不舉者，卿大夫之禮，不過五舉，須侑尸。</small>

尸告飽，祝西面于主人之南，獨侑不拜，侑曰「皇尸未實，侑」。<small>侑，勸也，祝獨勸者，更則尸飽。實，猶飽也。祝既侑，復反南面。</small>尸又食。

上佐食舉尸牢肩，尸受，振祭，嚌之，佐食受，加于肵。<small>四舉牢體，始於正脊，終於肩，尊於終始。</small>尸不飯，告飽。

祝西面于主人之南。<small>祝當賛主人辭。</small>主人不言，拜侑。<small>祝言而不拜，主人不言而拜，親䟽之宜。</small>尸又三飯。<small>為祝一飯，為主人三飯，尊卑之差。凡十一飯，下人君也。</small>

上佐食受尸牢肺正脊，加于肵。<small>言受者，尸授之也。尸受牢幹而實舉于菹豆，食畢，操以授佐食焉。</small>

### 主人獻尸 {#16.2.3}

主人降洗爵，升，北面酌酒，乃酳尸，尸拜受，主人拜送。<small>酳，猶羨也。既食之而又飲之，所以樂之。古文酳作酌。</small>尸祭酒，啐酒，賔長羞牢肝，用俎，縮執俎，肝亦縮，進末，鹽在右。<small>羞，進也。縮，從也。鹽在肝右，便尸㨎之。古文縮為蹙。</small>尸左執爵，右兼取肝，㨎于俎鹽，振祭，嚌之，加于菹豆，卒爵，主人拜，祝受尸爵，尸答拜。<small>兼，兼羊豕。</small>

### 尸酢主人命祝致嘏 {#16.2.4}

祝酌授尸，尸醋主人，主人拜受爵，尸答拜，主人西面奠爵，又拜。<small>主人受酢酒，俠爵拜，彌尊尸。</small>上佐食取四敦黍稷，下佐食取牢一切肺，以授上佐食，上佐食以綏祭。<small>綏，或作挼，挼讀為墮。將受嘏，亦尊尸餘而祭之。古文墮為肵。</small>主人左執爵，右受佐食，坐祭之，又祭酒，不興，遂啐酒。<small>右受佐食，右手受墮於佐食也。至此言坐祭之者，明尸與主人為禮也。尸恆坐，有事則起，主人恆立，有事則坐。</small>祝與二佐食皆出，盥于洗，入，二佐食各取黍于一敦，上佐食兼受，摶之，以授尸，尸執以命祝。<small>命祝以嘏辭。</small>

卒命祝，祝受以東，北面于戶西，以嘏于主人曰：「皇尸命工祝，承致多福無疆于女孝孫，來女孝孫，使女受祿于天，宜稼于田，眉壽萬年，勿替引之。」<small>嘏，大也，予主人以大福。工，官也。承，猶傳也。來讀曰釐，釐，賜也。耕種曰稼。勿，猶無也。替，廢也。引，長也。言無廢止，時長如是也。古文嘏為格，祿為福，眉為微，替為㭈，㭈或為臷，臷替聲相近。</small>主人坐奠爵，興，再拜稽首，興，受黍，坐振祭，嚌之，詩懷之，實于左袂，挂于季指，執爵以興，坐卒爵，執爵以興，坐奠爵，拜，尸答拜，執爵以興，出，宰夫以籩受嗇黍，主人甞之，納諸內。<small>詩，猶承也。實於左袂，便右手也。季，猶小也。出，出戶也。宰夫，掌飲食之事者。收斂曰嗇，明豐年乃有黍稷也。復甞之者，重之至也。納，猶入也。古文挂作卦。</small>

### 主人獻祝 {#16.2.5}

主人獻祝，設席南面，祝拜于席上，坐受。<small>室中迫狹。</small>主人西面答拜。<small>不言拜送，下尸。</small>薦兩豆菹醢。<small>葵菹蠃醢。</small>佐食設俎，牢髀，橫脊一，短脅一，腸一，胃一，膚三，魚一，橫之，腊兩髀屬于尻。<small>皆升下體，祝賤也。魚橫者，四物共俎，殊之也。腊兩髀屬于尻，尤賤，不殊。</small>祝取菹㨎于醢，祭于豆閒，祝祭俎。<small>大夫祝俎無肺，祭用膚，遠下尸。不嚌之，膚不盛。</small>祭酒，啐酒，肝牢從，祝取肝㨎于鹽，振祭，嚌之，不興，加于俎，卒爵，興。<small>亦如佐食授爵乃興，不拜既爵，大夫祝賤也。</small>

### 主人獻兩佐食 {#16.2.6}

主人酌獻上佐食，上佐食戶內牖東，北面拜，坐受爵，主人西面答拜，佐食祭酒，卒爵，拜，坐授爵，興。<small>不啐而卒爵者，大夫之佐食賤，禮畧。</small>俎設于兩階之閒，其俎，折，一膚。<small>佐食不得成禮於室中。折者，擇取牢正體餘骨，折分用之。有脀而無薦，亦遠下尸。</small>

主人又獻下佐食，亦如之，其脀亦設于階閒，西上，亦折，一膚。<small>上佐食既獻，則出就其俎，特牲記曰「佐食[無事，則中庭北面](../15/#15.4.4)」，謂此時。</small>

### 主婦獻尸 {#16.2.7}

有司賛者取爵于篚以升，授主婦賛者于房戶。<small>男女不相因。特牲饋食禮曰「[佐食卒角，主人受角，降，反于篚](../15/#15.2.2)」。</small>婦賛者受，以授主婦，主婦洗于房中，出酌，入戶，西面拜，獻尸。<small>入戶西面拜，由便也。不北面者，辟人君夫人也。拜而後獻者，當俠拜也。昬禮曰「婦洗在北堂，直室東隅」。</small>尸拜受，主婦主人之北，西面拜送爵。<small>拜於主人之北，西面，婦人位在內。此拜於北，則上拜於南矣，由便也。</small>尸祭酒，卒爵，主婦拜，祝受尸爵，尸答拜。

### 尸酢主婦 {#16.2.8}

易爵，洗酌授尸。<small>祝出易爵，男女不同爵。</small>主婦拜受爵，尸答拜，上佐食綏祭，主婦西面，于主人之北受祭，祭之，其綏祭如主人之禮，不嘏，卒爵，拜，尸答拜。<small>不嘏，夫婦一體。綏，亦當作挼，古文為肵。</small>

### 主婦獻祝 {#16.2.9}

主婦以爵出，賛者受，易爵于篚，以授主婦于房中。<small>賛者，有司賛者也。易爵，亦以授婦賛者，婦賛者受房戶外，入授主婦。</small>主婦洗酌獻祝，祝拜，坐受爵，主婦答拜，于主人之北，卒爵，不興，坐授主婦。<small>不俠拜，下尸也。今文曰祝拜受。</small>

### 主婦獻兩佐食 {#16.2.10}

主婦受，酌獻上佐食于戶內，佐食北面拜，坐受爵，主婦西面答拜，祭酒，卒爵，坐授主婦。

主婦獻下佐食，亦如之，主婦受爵以入于房。<small>不言拜於主人之北，可知也。爵奠於內篚。</small>

### 賔長獻尸 {#16.2.11}

賔長洗爵，獻于尸，尸拜受爵，賔戶西北面拜送爵，尸祭酒，卒爵，賔拜，祝受尸爵，尸答拜。

### 尸醋賔長 {#16.2.12}

祝酌授尸，賔拜受爵，尸拜送爵，賔坐奠爵，遂拜，執爵以興，坐祭，遂飲，卒爵，執爵以興，坐奠爵，拜，尸答拜。

### 賔長獻祝 {#16.2.13}

賔酌獻祝，祝拜，坐受爵，賔北面答拜，祝祭酒，啐酒，奠爵于其筵前。<small>啐酒而不卒爵，祭事畢，示醉也。不獻佐食，將儐尸，禮殺。</small>

### 祭畢尸出庿 {#16.2.14}

主人出立于阼階上，西面，祝出立于西階上，東面，祝告曰「利成」。<small>利，猶養也，成，畢也，孝子之養禮畢。</small>祝入，尸謖，主人降立于阼階東，西面。<small>謖，起也。謖或作休。</small>祝先，尸從，遂出于庿門。<small>事尸之禮，訖於庿門。</small>

## 禮終 {#16.3}

### 餕 {#16.3.1}

祝反，復位于室中，主人亦入于室，復位，祝命佐食徹肵俎，降設于堂下阼階南。<small>徹肵俎不出門，將儐尸也。肵俎而以儐尸者，其本為不反魚肉耳。不云尸俎，未歸尸。</small>司宮設對席，乃四人餕。<small>大夫禮，四人餕，明惠大也。</small>上佐食盥升，下佐食對之，賔長二人備。<small>備四人餕也。三餕亦盥升。</small>司士進一敦黍于上佐食，又進一敦黍于下佐食，皆右之于席上。<small>右之者，東面在南，西面在北。</small>資黍于羊俎兩端，兩下是餕。<small>資，猶減也，減置於羊俎兩端，則一賔長在上佐食之北，一賔長在下佐食之南。今文資作齎。</small>司士乃辯舉，餕者皆祭黍祭舉。<small>舉，舉膚。今文辯為徧。</small>主人西面三拜餕者，餕者奠舉于俎，皆答拜，皆反，取舉。<small>三拜，旅之，示徧也。言反者，拜時或去其席，在東面席者東面拜，在西面席者皆南面拜。</small>司士進一鉶于上餕，又進一鉶于次餕，又進二豆湆于兩下，乃皆食，食舉。<small>湆，肉汁也。</small>

卒食，主人洗一爵，升酌，以授上餕，賛者洗三爵，酌，主人受于戶內，以授次餕，若是以辯，皆不拜受爵，主人西面三拜餕者，餕者奠爵，皆答拜，皆祭酒，卒爵，奠爵，皆拜，主人答壹拜。<small>不拜受爵者，大夫餕者賤也。答壹拜，畧也。古文一為壹也。</small>

餕者三人興，出。<small>出，降實爵于篚，反賔位。</small>上餕止，主人受上餕爵，酌以醋于戶內，西面坐奠爵，拜，上餕答拜，坐祭酒，啐酒。<small>主人自酢者，上餕獨止，當尸位，尊不酌也。</small>上餕親嘏，曰「主人受祭之福，胡壽保建家室」。<small>親嘏，不使祝授之，亦以黍。</small>主人興，坐奠爵，拜，執爵以興，坐卒爵，拜，上餕答拜。

上餕興，出，主人送，乃退。<small>送佐食不拜，賤。</small>