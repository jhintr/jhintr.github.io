---
title: "燕禮第六"
subtitle: ""
date: 2024-03-07T18:10:38+08:00
lastmod: 2024-04-18
draft: false
brewing: false
weight: 6
js:
    - /js/toc.js
    - /js/hashtag.js
    - /js/commentary.js
---

### 燕初戒備 {#6.0}

#### 告戒設具 {#6.0.1}

燕禮。小臣戒與者。<small>小臣相君燕飲之法。與者，謂留羣臣也。君以燕禮勞使臣，若臣有功，故與羣臣樂之，小臣則警戒告語焉。飲酒以合會為歡也。</small>膳宰具官饌于寢東。<small>膳宰，天子曰膳夫，掌君飲食膳羞者也。具官饌，具其官之所饌，謂酒也、牲也、脯醢也。寢，露寢。</small>樂人縣。<small>縣鍾磬也。國君無故不徹縣，言縣者，為燕新之。</small>設洗篚于阼階東南，當東霤，罍水在東，篚在洗西，南肆，設膳篚在其北，西面。<small>設此不言其官，賤也。當東霤者，人君為殿屋也，亦南北以堂深。肆，陳也。膳篚者，君象觚所饌也，亦南陳。言西面，尊之，異其文。</small>司宮尊于東楹之西，兩方壺，左玄酒，南上。公尊瓦大兩，有豐，幂用綌若錫，在尊南，南上。尊士旅食于門西，兩圜壺。<small>司宮，天子曰小宰，聽酒人之成要者也。尊方壺，為卿大夫士也，臣道直方，於東楹之西，予君專此酒也，玉藻曰「唯君面尊」。玄酒在南，順君之面也。瓦大，有虞氏之尊也，禮器曰「君尊瓦甒」。豐，形似豆，卑而大。幂用綌若錫，冬夏異也。在尊南，在方壺之南也。尊士旅食者用圜壺，變於卿大夫也。旅，眾也。士眾食，謂未得正祿，所謂庶人在官者也。今文錫為緆。</small>司宮筵賔于戶西，東上，無加席也。<small>筵，席也。席用蒲筵，緇布純。無加席，燕私禮，臣屈也。諸侯之官無司几筵也。</small>射人告具。<small>告事具於君。射人主此禮，以其或射也。</small>

#### 君臣各就位次 {#6.0.2}

小臣設公席于阼階上，西鄉，設加席。公升，即位于席，西鄉。<small>周禮「諸侯胙席，莞筵紛純，加繅席，畫純」。後設公席者，凡禮，卑者先即事，尊者後也。</small>小臣納卿大夫，卿大夫皆入門右，北面，東上。士立于西方，東面，北上。祝史立于門東，北面，東上。小臣師一人在東堂下，南面。士旅食者立于門西，東上。<small>納者以公命引而入也。自士以下，從而入即位耳。師，長也，小臣之長一人，猶天子大僕，正君之服位者也。凡入門而右由闑東，左則由闑西。</small>公降立于阼階之東南，南鄉爾卿，卿西面北上，爾大夫，大夫皆少進。<small>爾，近也、移也，揖而移之近之也。大夫猶北面，少前。</small>

#### 命賔 {#6.0.3}

射人請賔。<small>命當由君出也。</small>公曰「命某為賔」。<small>某，大夫也。</small>射人命賔，賔少進，禮辭。<small>命賔者，東面南顧。禮辭，辭不敏也。</small>反命。<small>射人以賔之辭告於君。</small>又命之，賔再拜稽首，許諾。<small>又，復。</small>射人反命。<small>告賔許。</small>賔出立于門外，東面。<small>當更以賔禮入。</small>公揖卿大夫，乃升就席。<small>揖之，入之也。</small>

#### 請命執役者 {#6.0.4}

小臣自阼階下北面請執幂者與羞膳者。<small>執幂者，執瓦大之幂也，方圜壺無幂。羞膳，羞於公，謂庶羞。</small>乃命執幂者，執幂者升自西階，立於尊南，北面，東上。<small>以公命於西階前命之也。東上，玄酒之幂為上也。羞膳者從而東，由堂東升自北階，房中西面，南上，不言之者，不升堂，畧之也。</small>膳宰請羞于諸公卿者。<small>小臣不請而使膳宰，於卑者彌畧也。禮以異為敬。</small>

#### 納賔 {#6.0.5}

射人納賔。<small>射人為擯者也。今文曰擯者。</small>賔入，及庭，公降一等揖之。<small>及，至也。至庭，謂既入而左，北面時。</small>公升就席。<small>以其將與主人為禮，不參之也。</small>

### 初燕盛禮 {#6.1}

#### 主人獻賔 {#6.1.1}

賔升自西階，主人亦升自西階，賔右北面至再拜，賔答再拜。<small>主人，宰夫也。宰夫，大宰之屬，掌賔客之獻飲食者也，其位在洗北西面。君於其臣雖為賔，不親獻，以其尊，莫敢伉禮也。至再拜者，拜賔來至也。天子膳夫為獻主。</small>主人降洗，洗南，西北面。<small>賔將從降，鄉之。</small>賔降，階西，東面，主人辭降，賔對。<small>對，答。</small>主人北面盥，坐取觚[^3]洗，賔少進辭洗，主人坐奠觚于篚，興對，賔反位。<small>賔少進者，又辭，宜違其位也。獻不以爵，辟正主也。古文觚皆為觶。</small>主人卒洗，賔揖，乃升。<small>賔每先升，尊也。</small>主人升，賔拜洗，主人賔右奠觚答拜。

[^3]: 凡觴，一升曰爵，二升曰觚，三升曰觶，四升曰角，五升曰散。

降盥。<small>主人復盥，為拜，手坋塵也。</small>賔降，主人辭，賔對，卒盥，賔揖升，主人升，坐取觚。<small>取觚，將就瓦大酌膳。</small>執幂者舉幂，主人酌膳，執幂者反幂。<small>君物曰膳。膳之言善也。酌君尊者，尊賔也。</small>主人筵前獻賔，賔西階上拜，筵前受爵，反位，主人賔右拜送爵。<small>賔既拜，前受觚，退復位。</small>膳宰薦脯醢。賔升筵。膳宰設折俎。<small>折俎，牲體骨也，鄉飲酒記曰「賔俎，脊脅肩肺」。</small>

賔坐，左執爵，右祭脯醢，奠爵于薦右，興取肺，坐絕祭，嚌之，興加于俎，坐挩手，執爵，遂祭酒，興，席末坐啐酒，降席，坐奠爵，拜，告旨，執爵興，主人答拜。<small>降席，席西也。旨，美也。</small>賔西階上北面坐卒爵，興，坐奠爵，遂拜，主人答拜。<small>遂拜，拜既爵也。</small>

#### 賔酢主人 {#6.1.2}

賔以虛爵降。<small>將酢主人。</small>主人降，賔洗南坐奠觚，少進辭降，主人東面對。<small>上既言爵矣，復言觚者，嫌易之也，大射禮曰「主人西階西東面少進對」。今文從此以下觚皆為爵。</small>賔坐取觚，奠于篚下，盥洗。<small>篚下，篚南。</small>主人辭洗。<small>謙也。今文無洗。</small>賔坐奠觚于篚，興對，卒洗，及階，揖升，主人升，拜洗如賔禮。

賔降盥，主人降，賔辭降，卒盥，揖升，酌膳，執幂如初，以酢主人于西階上，主人北面拜受爵，賔主人之左拜送爵。<small>賔既南面授爵，乃之左。</small>

主人坐祭，不啐酒。<small>辟正主也。未薦者，臣也。</small>不拜酒，不告旨。<small>主人之義。</small>遂卒爵，興，坐奠爵，拜，執爵興，賔答拜。

主人不崇酒，以虛爵降，奠于篚。<small>崇，充也。不以酒謝賔，甘美君物也。</small>

#### 主人獻公 {#6.1.3}

賔降，立于西階西。<small>既受獻矣，不敢安盛。</small>射人升賔，賔升立于序內，東面。<small>東西牆謂之序。大射禮曰「擯者以命升賔」。</small>主人盥，洗象觚，升實之，東北面獻于公。<small>象觚，觚有象骨飾也。取象觚者東面。</small>公拜受爵，主人降自西階，阼階下北面拜送爵。

士薦脯醢，膳宰設折俎，升自西階。<small>薦，進也。大射禮曰「宰胥薦脯醢，由左房」。</small>

公祭如賔禮，膳宰賛授肺，不拜酒，立卒爵，坐奠爵，拜，執爵興。<small>凡異者，君尊，變於賔也。</small>主人答拜，升受爵以降，奠于膳篚。

#### 主人自酢于公 {#6.1.4}

更爵，洗，升酌膳酒以降，酢于阼階下，北面坐奠爵，再拜稽首，公答再拜。<small>更爵者，不敢襲至尊也。古文更為受。</small>主人坐祭，遂卒爵，再拜稽首，公答再拜，主人奠爵于篚。

#### 主人酬賔 {#6.1.5}

主人盥洗，升媵觚于賔，酌散，西階上坐奠爵，拜賔，賔降筵，北面答拜。<small>媵，送也，讀或為揚，揚，舉也。酌散者，酌方壺酒也，於膳為散。今文媵皆作騰。</small>主人坐祭，遂飲，賔辭，卒爵，拜，賔答拜。<small>辭者，辭其代君行酒，不立飲也。此降於正主酬也。</small>

主人降洗，賔降，主人辭降，賔辭洗，卒洗，揖升，不拜洗。<small>不拜洗，酬而禮殺。</small>主人酌膳，賔西階上拜。<small>拜者，拜其酌己。</small>受爵于筵前，反位，主人拜送爵，賔升席，坐祭酒，遂奠于薦東。<small>遂者，因坐而奠，不北面也。奠之者，酬不舉也。</small>主人降復位，賔降筵西，東南面立。<small>賔不立于序內，位彌尊也，位彌尊者，其禮彌卑，記所謂一張一弛者，是之類與。</small>

#### 二人媵爵於公 {#6.1.6}

小臣自阼階下請媵爵者，公命長。<small>命長，使選卿大夫之中長幼可使者。</small>小臣作下大夫二人媵爵。<small>作，使也。卿為上大夫，不使之者，為其尊。</small>媵爵者阼階下皆北面再拜稽首，公答再拜。<small>再拜稽首，拜君命也。</small>媵爵者立于洗南，西面，北上，序進盥洗角觶，升自西階，序進酌散，交于楹北，降，阼階下皆奠觶，再拜稽首，執觶興，公答再拜。<small>序，次第也，猶代也。楹北，西楹之北也。交而相待於西階上，既酌，右還而反。往來以右為上。</small>媵爵者皆坐祭，遂卒觶，興，坐奠觶，再拜稽首，執觶興，公答再拜。

媵爵者執觶待于洗南。<small>待君命也。</small>小臣請致者。<small>請使一人與、二人與，優君也。</small>若君命皆致，則序進奠觶于篚，阼階下皆再拜稽首，公答再拜。

媵爵者洗象觶，升實之，序進坐奠于薦南，北上，降，阼階下皆再拜稽首，送觶，公答再拜。<small>序進，往來由尊北，交于東楹之北。奠于薦南，不敢必君舉也。大射禮曰「媵爵者皆退反位」。</small>

#### 公舉媵爵酬賔遂旅酬 {#6.1.7}

公坐取大夫所媵觶，興以酬賔，賔降，西階下再拜稽首，公命小臣辭，賔升成拜。<small>興以酬賔，就其階而酬之也。升成拜，復再拜稽首也。先時君辭之，於禮若未成然。</small>公坐奠觶，答再拜，執觶興，立卒觶，賔下拜，小臣辭，賔升再拜稽首。<small>不言成拜者，為拜故下，實未拜也。下不輒拜，禮殺也。此賔拜于君之左，不言之者，不敢敵偶於君。</small>公坐奠觶，答再拜，執觶興。

賔進受虛爵，降奠于篚，易觶洗。<small>君尊不酌故也。凡爵不相襲者也，於尊者言更，自敵以下言易，更作新、易有故之辭。進受虛爵，尊君也。不言公酬賔於西階上及公反位者，亦尊君，空其文也。</small>公有命，則不易不洗，反升酌膳觶，下拜，小臣辭，賔升，再拜稽首。<small>下拜，下亦未拜。凡下未拜有二，或禮殺，或君親辭，君親辭則聞命即升，升乃拜，是亦不言成拜。</small>公答再拜。<small>拜於阼階上也。於是賔請旅侍臣。</small>

賔以旅酬於西階上。<small>旅，序也，以次序勸卿大夫飲酒。</small>射人作大夫，長升受旅。<small>言作大夫，則卿存矣。長者尊先而卑後。</small>賔大夫之右坐奠觶，拜，執觶興，大夫答拜。<small>賔在右者，相飲之位。</small>賔坐祭，立飲，卒觶，不拜。<small>酬而禮殺。</small>若膳觶也，則降更觶洗，升實散，大夫拜受，賔拜送。<small>言更觶，卿尊也。</small>大夫辯受酬，如受賔酬之禮，不祭，卒受者以虛觶降奠于篚。<small>卒，猶後也。大射禮曰「奠于篚，復位」。今文辯皆作徧。</small>

### 燕禮再成 {#6.2}

#### 主人獻卿或獻孤 {#6.2.1}

主人洗，升，實散，獻卿于西階上。<small>酬而後獻卿，別尊卑也。飲酒成於酬也。</small>司宮兼卷重席，設于賔左，東上。<small>言兼卷，則每卿異席也。重席，重蒲筵緇布純也。卿坐東上，統於君也。席自房來。</small>卿升，拜受觚，主人拜送觚，卿辭重席，司宮徹之。<small>徹，猶去也。重席雖非加，猶為其重累去之，辟君也。</small>乃薦脯醢。

卿升席坐，左執爵，右祭脯醢，遂祭酒，不啐酒，降席，西階上北面坐卒爵，興，坐奠爵，拜，執爵興，主人答拜，受爵，卿降復位。<small>不酢，辟君也。卿無俎者，燕主於羞。</small>辯獻卿，主人以虛爵降，奠于篚。<small>今文無奠于篚。</small>射人乃升卿，卿皆升就席。

若有諸公，則先卿獻之，如獻卿之禮。<small>諸公者，謂大國之孤也。孤一人，言諸者，容牧有三監。</small>席于阼階西，北面，東上，無加席。<small>席孤北面，為其大尊，屈之也，亦因阼階西位近君，近君則屈，親寵苟敬私昵之坐。</small>

#### 再請二大夫媵觶 {#6.2.2}

小臣又請媵爵者，二大夫媵爵如初。<small>又，復。</small>請致者，若命長致，則媵爵者奠觶于篚，一人待于洗南，長致，致者阼階下再拜稽首，公答再拜。<small>命長致者，公或時未能舉，自優暇也。古文云阼階下北面再拜。</small>洗象觶，升實之，坐奠于薦南，降，與立于洗南者二人皆再拜稽首，送觶，公答再拜。<small>奠于薦南者，於公所用酬賔觶之處。二人俱拜，以其共勸君。</small>

#### 公又行爵為卿舉旅 {#6.2.3}

公又行一爵，若賔若長，唯公所酬。<small>一爵，先媵者之下觶也。若賔若長，則賔禮殺矣。長，公卿之尊者也。賔則以酬長，長則以酬賔。</small>以旅于西階上，如初，大夫卒受者以虛觶降，奠于篚。

### 燕禮三成 {#6.3}

#### 主人獻大夫兼有胥薦主人之事 {#6.3.1}

主人洗，升，獻大夫于西階上，大夫升，拜受觚，主人拜送觚。大夫坐祭，立卒爵，不拜既爵，主人受爵，大夫降，復位。<small>既，盡也。不拜之者，禮又殺。</small>

胥薦主人于洗北，西面，脯醢，無脀。<small>胥，膳宰之吏也。主人，大夫之下，先大夫薦之，尊之也。不於上者，上無其位也。脀，俎實。</small>辯獻大夫，遂薦之，繼賔以西，東上。<small>徧獻之乃薦，畧賤也。亦獻而后布席也。</small>卒，射人乃升大夫，大夫皆升就席。

#### 升歌 {#6.3.2}

席工于西階上，少東，樂正先升，北面立于其西。<small>工，瞽矇歌諷誦詩者也。凡執技藝者稱工，少牢饋食禮曰「皇尸命工祝」，樂記師乙曰「乙，賤工也」。樂正，于天子樂師也。凡樂，掌其序事，樂成則告備。</small>小臣納工，工四人，二瑟，小臣左何瑟，面鼓、執越、內弦、右手相，入，升自西階，北面東上坐，小臣坐授瑟，乃降。<small>工四人者，燕禮輕，從大夫制也。面鼓者，燕尚樂，可鼓者在前也。越，瑟下孔也。內弦，弦為主也。相，扶工也。後二人徒相。天子大僕二人也，小臣四人，祭僕六人，御僕十二人，皆同官。</small>工歌鹿鳴、四牡、皇皇者華。<small>三者皆小雅篇也。鹿鳴，君與臣下及四方之賔宴，講道脩政之樂歌也，此采其己有旨酒，以召嘉賔，嘉賔既來，示我以善道，又樂嘉賔有孔昭之明德，可則傚也。四牡，君勞使臣之來樂歌也，此采其勤苦王事，念將父母，懷歸傷悲，忠孝之至，以勞賔也。皇皇者華，君遣使臣之樂歌也，此采其更是勞苦，自以為不及，欲諮謀於賢知而以自光明也。</small>

#### 獻工 {#6.3.2}

卒歌，主人洗，升，獻工，工不興，左瑟，一人拜受爵，主人西階上拜送爵。<small>工歌乃獻之，賤者先就事也。左瑟，便其右。一人，工之長者也。工拜於席。</small>薦脯醢。<small>輒薦之，變於大夫也。</small>使人相祭。<small>使扶工者相其祭薦祭酒。</small>卒爵，不拜。<small>賤不備禮。</small>主人受爵。<small>將復獻眾工也。</small>眾工不拜受爵，坐祭，遂卒爵，辯有脯醢，不祭，主人受爵，降奠于篚。<small>遂，猶因也。古文曰卒爵不拜。</small>

#### 公三舉旅以成獻大夫之禮 {#6.3.3}

公又舉奠觶，唯公所賜，以旅于西階上，如初。<small>言賜者，君又彌尊，賔長彌卑。</small>

#### 奏笙 {#6.3.4}

卒。<small>旅畢也。</small>笙入，立于縣中，奏南陔、白華、華黍。<small>以笙播此三篇之詩。縣中，縣中央也。鄉飲酒禮曰「磬南，北面奏」。南陔、白華、華黍，皆小雅篇也，今亡，其義未聞。昔周之興也，周公制禮作樂，采時世之詩以為樂歌，所以通情相風切也，其有此篇明矣，後世衰微，幽厲尤甚，禮樂之書稍稍廢棄，孔子曰「吾自衛反魯，然後樂正，雅頌各得其所」，謂當時在者而復重雜亂者也，惡能存其亡者乎？且正考父校商之名頌十二篇于周大師，歸以祀其先王，至孔子二百年之閒，五篇而已，此其信也。</small>

#### 獻笙 {#6.3.5}

主人洗，升，獻笙于西階上，一人拜，盡階，不升堂，受爵，降，主人拜送爵。階前坐祭，立卒爵，不拜既爵，升授主人。<small>一人，笙之長者也。鄉射禮曰「笙一人拜于下」。</small>眾笙不拜受爵，降，坐祭，立卒爵，辯有脯醢，不祭。

#### 歌笙閒作遂合鄉樂而告樂備 {#6.3.6}

乃閒歌魚麗、笙由庚，歌南有嘉魚、笙崇丘，歌南山有臺、笙由儀。<small>閒，代也，謂一歌則一吹也。六者皆小雅篇也。魚麗言太平年豐物多也，此采其物多酒旨，所以優賔也。南有嘉魚言大平君子有酒，樂與賢者共之也，此采其能以禮下賢者，賢者纍蔓而歸之，與之宴樂也。南山有臺言大平之治以賢者為本也，此采其愛友賢者，為邦家之基、民之父母，既欲其身之壽考，又欲其名德之長也。由庚、崇丘、由儀今亡，其義未聞。</small>

遂歌鄉樂，周南關雎、葛覃、卷耳，召南鵲巢、采蘩、采蘋。<small>周南召南，國風篇也，王后、國君夫人房中之樂歌也。關雎言后妃之德，葛覃言后妃之職，卷耳言后妃之志，鵲巢言國君夫人之德，采蘩言國君夫人不失職也，采蘋言卿大夫之妻能脩其法度也。昔大王王季居于岐山之陽，躬行召南之教，以興王業，及文王而行周南之教以受命，大雅云「刑于寡妻，至于兄弟，以御于家邦」，謂此也。其始一國爾，文王作邑于豐，以故地為卿士之采地，乃分為二國，周，周公所食也，召，召公所食也。於時文王三分天下有其二，德化被于南土，是以其詩有仁賢之風者，屬之召南焉，有聖人之風者，屬之周南焉。夫婦之道者，生民之本，王政之端，此六篇者，其教之原也，故國君與其臣下及四方之賔燕，用之合樂也。鄉樂者，風也，小雅為諸侯之樂，大雅、頌為天子之樂，鄉飲酒升歌小雅，禮盛者可以進取，燕合鄉樂者，禮輕者可以逮下也。春秋傳曰「肆夏、繁遏、渠，天子所以享元侯也，文王、大明、緜，兩君相見之樂也」，然則諸侯相與燕，升歌大雅，合小雅也，天子與次國小國之君燕亦如之，與大國之君燕，升歌頌，合大雅。其笙閒之篇未聞。</small>

大師告于樂正曰「正歌備」。<small>大師，上工也，掌合陰陽之聲，教六詩，以六律為之音者也，子貢問師乙曰「吾聞聲歌各有宜也，如賜者宜何歌也」，是明其掌而知之也。正歌者，升歌及笙各三終，閒歌三終，合樂三終，為一備。備，亦成也。</small>樂正由楹內東楹之東告于公，乃降復位。<small>言由楹內者，以其立於堂廉也。復位，位在東縣之北。</small>

### 坐燕盡歡 {#6.4}

#### 立司正命安賔 {#6.4.1}

射人自阼階下請立司正，公許，射人遂為司正。<small>君許其請，因命用為司正。君三舉爵，樂備作矣，將留賔飲酒，更立司正以監之，察儀法也。射人俱相禮，其事同。</small>司正洗角觶，南面坐奠于中庭，升，東楹之東受命，西階上北面命卿大夫「君曰以我安」，卿大夫皆對曰「諾！敢不安」。<small>洗奠角觶于中庭，明其事以自表威儀多也。君意殷勤，欲留賔飲酒，命卿大夫以我故安，或亦其實不主意於賔。</small>司正降自西階，南面坐取觶，升酌散，降，南面坐奠觶，右還，北面少立，坐取觶，興，坐不祭，卒觶，奠之，興，再拜稽首。<small>右還，將適觶南，先西面也。必從觶西，為君之在東也。少立者，自嚴正，慎其位。</small>左還，南面坐取觶，洗，南面反奠于其所。<small>反奠虛觶，不空位也。</small>

升自西階，東楹之東請徹俎，降，公許，告于賔，賔北面取俎以出，膳宰徹公俎，降自阼階以東。<small>膳宰降自阼階，以賔親徹，若君親徹然。</small>卿大夫皆降，東面，北上。<small>以將坐，降待賔反也。</small>賔反入，及卿大夫皆說屨，升就席，公以賔及卿大夫皆坐，乃安。<small>凡燕坐必說屨，屨賤，不在堂也。禮者尚敬，敬多則不親，燕安坐，相親之心。</small>羞庶羞。<small>謂𦠆肝膋狗胾醢也。骨體所以致敬也，庶羞所以盡愛也，敬之愛之，厚賢之道。</small>大夫祭薦。<small>燕乃祭薦，不敢於盛成禮也。</small>司正升受命，皆命「君曰無不醉」，賔及卿大夫皆興，對曰「諾！敢不醉」，皆反坐。<small>皆命者，命賔命卿大夫也。起對必降席。司正退立西序端。</small>

#### 主人辯獻士及旅食 {#6.4.2}

主人洗，升，獻士于西階上，士長升，拜受觶，主人拜送觶。<small>獻士用觶，士賤也。今文觶作觚。</small>士坐祭，立飲，不拜既爵，其他不拜，坐祭，立飲。<small>他，謂眾士也，亦升受爵，不拜。</small>乃薦司正，與射人一人、司士一人、執幂二人，立于觶南，東上。<small>天子射人、司士皆下大夫二人，諸侯則上士，其人數亦如之。司正為上。</small>辯獻士，士既獻者立于東方，西面，北上，乃薦士。<small>每已獻而即位于東方，蓋尊之，畢獻，薦于其位。</small>祝史、小臣師亦就其位而薦之。<small>次士獻之，已不變位，位自在東方。</small>主人就旅食之尊而獻之，旅食不拜受爵，坐祭，立飲。<small>北面酌，南鄉獻之於尊南。不洗者，以其賤，畧之也。亦畢獻乃薦之。主人執虛爵奠于篚，復位。</small>

#### 因燕而射以樂賔 {#6.4.3}

若射，則大射正為司射，如鄉射之禮。<small>大射正，射人之長者也。如鄉射之禮者，燕為樂卿大夫，宜從其禮也。如者，如其「告弓矢既具」至「退中與筭」也。納射器而張侯，其告請先于君，乃以命賔及卿大夫，其為司正者亦為司馬，君與賔為耦，鄉射記曰自「君射」至「龍旜」亦其異者也。薦旅食乃射者，是燕射主於飲酒。</small>

#### 賔媵觶于公公為士舉旅酬 {#6.4.4}

賔降洗，升媵觚于公，酌散，下拜，公降一等，小臣辭，賔升，再拜稽首，公答再拜。<small>此當言媵觶，酬之禮皆用觶，言觚者，字之誤也。古者觶字或作角旁氏，由此誤爾。</small>賔坐祭，卒爵，再拜稽首，公答再拜。

賔降洗象觶，升酌膳，坐奠于薦南，降拜，小臣辭，賔升成拜，公答再拜，賔反位。<small>反位，反席也。今文曰洗象觚。</small>公坐取賔所媵觶，興，唯公所賜。<small>至此又言興者，明公崇禮不倦也。今文觶又為觚。</small>受者如初受酬之禮。

降，更爵洗，升酌膳，下拜，小臣辭，升成拜，公答拜，乃就席坐行之。<small>坐行之，若今坐相勸酒。</small>有執爵者。<small>士有盥升主酌授之者。</small>唯受于公者拜。<small>公所賜者也，其餘則否。</small>司正命執爵者爵辯，卒受者興以酬士。<small>欲令惠均。</small>大夫卒受者以爵興，西階上酬士，士升，大夫奠爵拜，士答拜。<small>興酬士者，士立堂下，無坐位。</small>大夫立卒爵，不拜，實之，士拜受，大夫拜送，士旅于西階上，辯。<small>祝史、小臣旅食皆及焉。</small>士旅酌。<small>旅，序也。士以次序自酌相酬，無執爵者。</small>卒。

#### 主人獻庶子以下于阼階 {#6.4.5}

主人洗，升自西階，獻庶子于阼階上，如獻士之禮，辯，降洗，遂獻左右正與內小臣，皆於阼階上，如獻庶子之禮。<small>庶子，掌正六牲之體及舞位，使國子脩德學道，世子之官也，而與膳宰、樂正聯事，樂正亦學國子以舞。左右正，謂樂正、僕人正也。小樂正立于西縣之北，僕人正、僕人師、僕人士立于其北，北上，大樂正立于東縣之北，若射則僕人正、僕人士陪于工後。內小臣，奄人，掌君陰事陰令，后夫人之官也。皆獻于阼階上，別於外內臣也。獻正，下及內小臣，則磬人、鍾人、鑮人、鼓人、僕人之屬盡獻可知也。凡獻，皆薦也。</small>

#### 燕末無筭爵無筭樂 {#6.4.6}

無筭爵。<small>筭，數也，爵行無次無數，唯意所勸，醉而止。</small>

士也有執膳爵者、有執散爵者，執膳爵者酌以進公，公不拜受，執散爵者酌以之公，命所賜，所賜者興受爵，降席下，奠爵，再拜稽首，公答拜。<small>席下，席西也。古文曰公答再拜。</small>受賜爵者以爵就席坐，公卒爵，然後飲。<small>不敢先虛爵，明此勸惠從尊者來也。</small>執膳爵者受公爵，酌，反奠之。<small>宴歡在於飲酒，成其意。</small>受賜爵者興，授執散爵，執散爵者乃酌行之。<small>予其所勸者。</small>唯受爵於公者拜，卒受爵者興，以酬士于西階上，士升，大夫不拜乃飲，實爵。<small>乃，猶而也。</small>士不拜受爵，大夫就席，士旅酌，亦如之。

公有命徹幂，則卿大夫皆降，西階下北面，東上，再拜稽首，公命小臣辭，公答再拜，大夫皆辟。<small>命徹幂者，公意殷勤，必盡酒也。小臣辭，不升成拜，明雖醉，正臣禮也。不言賔，賔彌臣也。君答拜於上，示不虛受也。</small>遂升，反坐，士終旅於上，如初。<small>卿大夫降而爵止，於其反席卒之。</small>

無筭樂。<small>升歌閒合無數也，取歡而已，其樂章亦然。</small>

### 餘事 {#6.5}

#### 燕畢賔出 {#6.5.1}

宵，則庶子執燭於阼階上，司宮執燭於西階上，甸人執大燭於庭，閽人為大燭於門外。<small>宵，夜也。燭，燋也。甸人，掌共薪蒸者。庭大燭，為位廣也。閽人，門人也。為，作也，作大燭以俟賔客出。</small>賔醉，北面坐取其薦脯以降。<small>取脯，重得君賜。</small>奏陔。<small>陔，陔夏，樂章也。賔出奏陔夏，以為行節也。凡夏以鍾鼓奏之。</small>賔所執脯以賜鍾人於門內霤，遂出。<small>必賜鍾人，鍾人掌以鍾鼓奏九夏，今奏陔以節己，用賜脯以報之，明雖醉，不忘禮。古文賜作錫。</small>卿大夫皆出。<small>隨賔出也。</small>公不送。<small>賔禮訖，是臣也。</small>

#### 與異國臣燕 {#6.5.2}

公與客燕，<small>謂四方之使者。</small>曰：「寡君有不腆之酒，以請吾子之與寡君須臾焉，使某也以請。」<small>君使人戒客辭也。禮，使人各以其爵。寡，鮮也，猶言少德，謙也。腆，善也。上介出請入告。古文腆皆作殄，今文皆曰不腆酒，無之。</small>

對曰：「寡君，君之私也，君無所辱賜于使臣，臣敢辭。」<small>上介出答主國使者辭也。私，謂獨有恩厚也。君無所為辱賜於使臣，謙不敢當也。敢者，怖懼用勢決之辭。</small>

「寡君固曰不腆，使某固以請。」

「寡君，君之私也，君無所辱賜于使臣，臣敢固辭。」<small>重傳命。固，如故。</small>

「寡君固曰不腆，使某固以請。」

「某固辭，不得命，敢不從。」<small>許之也，於是出見主國使者。辭以見許為得命。今文無使某。</small>

致命曰：「寡君使某有不腆之酒，以請吾子之與寡君須臾焉。」<small>親相見致君命辭也。</small>

「君貺寡君多矣，又辱賜于使臣，臣敢拜賜命。」<small>貺，賜也，猶愛也。敢拜賜命，從使者拜君之賜命，猶謙不必辭也。</small>

### 記 {#6.6}

記。燕，朝服，於寢。<small>朝服者，諸侯與其羣臣日視朝之服也，謂冠玄端、緇帶、素韠、白屨也。燕於路寢，相親昵也。今辟雍十月行此燕禮，玄冠而衣皮弁服，與禮異也。</small>

其牲狗也。<small>狗取擇人也，明非其人不與為禮也。</small>亨于門外東方。<small>亨于門外，臣所掌也。</small>

若與四方之賔燕，則公迎之于大門內，揖讓升。<small>四方之賔，謂來聘者也。自戒至於拜至，皆如公食，亦告饌具而後公即席，小臣請執幂請羞者，乃迎賔也。</small>賔為苟敬，席于阼階之西，北面，有脀，不嚌肺，不啐酒，其介為賔。<small>苟，且也、假也。主國君饗[^2]時，親進醴于賔，今燕又宜獻焉。人臣不敢褻煩尊者，至此升堂而辭讓，欲以臣禮燕，為恭敬也。於是席之，如獻諸公之位。言苟敬者，賔實主國所宜敬也。脀，折俎也。不嚌啐，似若尊者然也。介門西，北面，西上，公降迎上介以為賔，揖讓升，如初禮。主人獻賔、獻公，既獻苟敬，乃媵觚，羣臣即位，如燕也。</small>無膳尊，無膳爵。<small>降尊以就卑也。</small>

[^2]: 饗：原作鄉，據嚴本校勘記改。

與卿燕，則大夫為賔，與大夫燕，亦大夫為賔。<small>不以所與燕者為賔者，燕為序歡心，賔主敬也，公父文伯飲南宮敬叔酒以路堵父為客，此之謂也。君恆以大夫為賔者，大夫卑，雖尊之，猶遠于君。今文無則，下無燕。</small>

羞膳者與執幂者，皆士也。<small>尊君也。膳宰卑於士。</small>羞卿者，小膳宰也。<small>膳宰之佐也。</small>

若以樂納賔，則賔及庭，奏肆夏，賔拜酒，主人答拜而樂闋，公拜受爵而奏肆夏，公卒爵，主人升受爵以下而樂闋。<small>肆夏，樂章也，今亡，以鍾鑮播之，鼓磬應之，所謂金奏也。記曰入門而縣興，示易以敬也。卿大夫有王事之勞，則奏此樂焉。</small>升歌鹿鳴，下管新宮，笙入三成。<small>新宮，小雅逸篇也。管之入三成，謂三終也。</small>遂合鄉樂。<small>鄉樂，周南召南六篇。言遂者，不間也。</small>若舞，則勺。<small>勺，頌篇，告成大武之樂歌也，其詩曰「於鑠王師，遵養時晦」，又曰「實維爾公允師」。既合鄉樂，萬武而奏之，所以美王侯、勸有功也。</small>

唯公與賔有俎。<small>主於燕，其餘可以無俎。</small>

獻公，曰「臣敢奏爵以聽命」。<small>授公釋此辭，不敢必受之。</small>

凡公所辭，皆栗階。<small>栗，蹙也。謂越等，急趨君命也。</small>凡栗階，不過二等。<small>其始升，猶聚足連步，越二等，左右足各一發而升堂。</small>

凡公所酬，既拜，請旅侍臣。<small>既拜，謂自酌升拜時也。擯者阼階下告于公，還西階下告公許。旅，行也，請行酒于羣臣。必請者，不專惠也。</small>

凡薦與羞者，小膳宰也。<small>謂於卿大夫以下也。上特言「羞卿者，小膳宰」者，欲絕於賔。羞賔者亦士。</small>

有內羞。<small>謂羞豆之實，酏食糝食，羞籩之實，糗餌粉餈。</small>君與射，則為下射，袒朱襦，樂作而后就物。<small>君尊。</small>小臣以巾授矢，稍屬。<small>君尊，不搢矢。</small>不以樂志。<small>辟不敏也。</small>既發，則小臣受弓，以授弓人。<small>俟復發也。不使大射正，燕射輕。</small>上射退于物一笴，既發，則答君而俟。<small>答，對。</small>若飲君，燕，則夾爵。<small>謂君在不勝之黨，賔飲之，如燕媵觚，則又夾爵。</small>君在，大夫射，則肉袒。<small>不纁襦，厭於君。</small>

若與四方之賔燕，媵爵曰：「臣受賜矣，臣請賛執爵者。」<small>受賜，謂公鄉者酬之，至燕，主人事賔之禮殺，賔降洗，升媵觶于公，答恩惠也。</small>相者對曰：「吾子無自辱焉。」<small>辭之也。對，答也。亦告公，以公命答之也。</small>

有房中之樂。<small>弦歌周南召南之詩，而不用鍾磬之節也。謂之房中者，后夫人之所諷誦，以事其君子。</small>