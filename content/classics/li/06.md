---
title: 燕禮第六
date: 2021-03-20T11:56:16+08:00
draft: true
brewing: true
weight: 106
---


{{<subtitle>}}濟陽張爾岐句讀{{</subtitle>}}

燕禮第六<small>鄭目錄云諸侯無事若卿大夫有勤勞之功與羣臣燕飲以樂之燕禮於五禮屬嘉禮大戴第十二小戴及别錄皆第六○疏曰案上下經註燕有四等目錄云諸侯無事而燕一也卿大夫有王事之勞二也卿大夫有聘而来還與之燕三也四方聘客與之燕四也</small>燕禮小臣戒與者<small>小臣相君燕飲之法戒與者謂留羣臣也君以燕禮勞使臣若臣有功故與羣臣樂之小臣則警戒告語焉飲酒以合會為歡也○自此至公升就席皆燕初戒備之事有戒與設具有納諸臣立於其位有命大夫為賓有請命執役有納賓凡五節疏云周禮太僕職云王燕飲則相其法小臣職云凡大事佐太僕則王燕飲太僕相小臣佐之此諸侯禮降於天子故宜使小臣相下文小臣師一人在東堂下師長也諸侯小臣之長猶天子之有太僕正君之服位者也</small>膳宰具官饌于寢東<small>膳宰天子曰膳夫掌君飲食膳羞者也具官饌具其官之所饌謂酒也牲也脯醢也寢路寢</small>樂人縣<small>縣鍾磬也國君無故不徹縣言縣者為燕新之</small>設洗篚于阼階東南當東霤罍水在東篚在洗西南肆設膳篚在其北西面<small>設此不言其官賤也當東霤者人君為殿屋也亦南北以堂深肆陳也膳篚者君象觚所饌也亦南陳言西面尊之異其文○疏云漢時殿屋四向流水故舉漢以况周言東霤明亦有西霤</small>司宮尊于東楹之西兩方壺左玄酒南上公尊瓦大兩有豐幂用綌若錫在尊南南上尊士旅食于門西兩圜壺<small>司宮天子曰小宰聴酒人之成要者也尊方壺為卿大夫士也臣道直方於東楹之西于君専此酒也玉藻曰唯君面尊玄酒在南順君之面也瓦大有虞氏之尊也禮器曰君尊瓦甒豐形似豆卑而大幂用綌若錫冬夏異也在尊南在方壺之南也尊士旅食者用圜壺變於卿大夫也旅衆也士衆食謂未得正祿所謂庶人在官者也今文錫為緆○諸侯之司宫與天子之小宰所掌同公席阼階上西向尊在東楹之西南北並列尊面向君設之與鄉飲酒賓主共之者不同故註云予君専此酒也在尊南註云在方壺之南謂瓦大在方壺南疏以為其幂未是南上亦玄酒在左也圜壺無玄酒○大音泰綌去逆反錫悉歴反圜音圓甒亡甫反緆悉歴反</small>司宮筵賓于户西東上無加席也<small>筵席也席用蒲筵緇布純無加席燕私禮臣屈也諸侯之官無司几筵也○諸侯兼官使司宫設尊並設席○純之閏反又章允反</small>射人告具<small>告事具於君射人主此禮以其或射也○周禮射人掌三公孤卿大夫之位又以射法治射儀</small>右告戒設具


小臣設公席于阼階上西鄉設加席公升即位于席西鄉<small>周禮諸侯昨席莞筵紛純加繅席畫純後設公席者凡禮卑者先即事尊者後也○註引周禮司几筵文昨音義如酢酢席祭祀受酢之席也引之者欲見燕席與酢席同○莞音官</small>小臣納卿大夫卿大夫皆入門右北面東上士立于西方東面北上祝史立于門東北面東上小臣師一人在東堂下南面士旅食者立于門西東上<small>納者以公命引而入也自士以下從而入即位耳師長也小臣之長一人猶天子太僕正君之服位者也凡入門而右由闑東左則由闑西○疏云卿大夫入門右北面東上此是擬君揖位君爾之始就庭位士立于西方東面北上此士之定位士賤不待君揖即就定位也又云註凡入門而右由闑東者臣朝君之法左則由闑西者聘賓入門之法</small>公降立于阼階之東南南鄉爾卿卿西面北上爾大夫大夫皆少進<small>爾近也移也揖而移之近之也大夫猶北面少前</small>


右君臣各就位次


射人請賓<small>命當由君出也○疏云其君南面射人北面請可知</small>公曰命某為賓<small>某大夫也</small>射人命賓賓少進禮辭<small>命賓者東面南顧禮辭辭不敏也</small>反命<small>射人以賓之辭告於君</small>又命之賓再拜稽首許諾<small>又復</small>射人反命<small>告賓許</small>賓出立于門外東面<small>當更以賓禮入</small>公揖卿大夫乃升就席<small>揖之入之也</small>


右命賓


小臣自阼階下北面請執幂者與羞膳者<small>執幂者執瓦大之幂也方圜壺無幂羞膳羞於公謂庶羞</small>乃命執幂者執幂者升自西階立于尊南北面東上<small>以公命於西階前命之也東上玄酒之幂為上也羞膳者從而東由堂東升自北階房中西西南上不言之者不升堂略之也</small>膳宰請羞于諸公卿者<small>小臣不請而使膳宰於卑者彌略也禮以異為敬</small>


右請命執役者


射人納賓<small>射人為擯者也今文曰擯者</small>賓入及庭公降一等揖之<small>及至也至庭謂既入而左北面時</small>公升就席<small>以其將與主人為禮不㕘之也</small>右納賓


賓升自西階主人亦升自西階賓右北面至再拜賓答再拜<small>主人宰夫也宰夫太宰之屬掌賓客之獻飲食者也其位在洗北西面君於其臣雖為賓不親獻以其尊莫敢伉禮也至再拜者拜賓來至也天子膳夫為獻主○主人亦升自西階者代君為獻主不敢由阼階也自此至以虛爵降奠于篚主人獻賓賓酢主人主人獻公主人受公酢主人酬賓二人媵觶于公公取媵觶酬賓遂旅酬凡七節此初燕之盛禮也</small>主人降洗洗南西北面<small>賓將從降鄉之</small>賓降階西東面主人辭降賓對<small>對答</small>主人北面盥坐取觚洗賓少進辭洗主人坐奠觚于篚興對賓反位<small>賓少進者又辭宜違其位也獻不以爵辟正主也古文觚皆為觶○凡觴一升曰爵二升曰觚三升曰觶四升曰角五升曰散</small>主人卒洗賓揖乃升<small>賓每先升尊也</small>主人升賓拜洗主人賓右奠觚答拜降盥<small>主人復盥為拜手坋塵也○坋步囷反</small>賓降主人辭賓對卒盥賓揖升主人升坐取觚<small>取觚將就瓦大酌膳</small>執幂者舉幂主人酌膳執幂者反幂<small>君物曰膳膳之言善也酌君尊者尊賓也</small>主人筵前獻賓賓西階上拜筵前受爵反位主人賓右拜送爵<small>賓既拜前受觚退復位</small>膳宰薦脯醢賓升筵膳宰設折俎<small>折俎牲體骨也鄉飲酒記曰賓俎脊脅肩肺○引鄉飲酒記明此亦同也</small>賓坐左執爵右祭脯醢奠爵于薦右興取肺坐絶祭嚌之興加于俎坐挩手執爵遂祭酒興席末坐啐酒降席坐奠爵拜告㫖執爵興主人答拜<small>降席席西也㫖美也○疏云降席坐奠爵拜鄭云降席席西不言面案前例降席席西拜者皆南面拜訖則告㫖</small>賓西階上北面坐卒爵興坐奠爵遂拜主人答拜<small>遂拜拜既爵也</small>


右主人獻賓


賓以虛爵降<small>將酢主人</small>主人降賓洗南坐奠觚少進辭降主人東面對<small>上既言爵矣復言觚者嫌易之也大射禮曰主人西階西東面少進對今文從此以下觚皆為爵</small>賓坐取觚奠于篚下盥洗<small>篚下篚南</small>主人辭洗<small>謙也今文無洗</small>賓坐奠觚于篚興對卒洗及階揖升主人升拜洗如賓禮賓降盥主人降賓辭降卒盥揖升酌膳執幂如初以酢主人于西階上主人北面拜受爵賓主人之左拜送爵<small>賓既南面授爵乃之左</small>主人坐祭不啐酒<small>辟正主也未薦者臣也○正主人皆有啐酒唯不告㫖賓獻訖即薦脯醢此主人是臣故酢時不薦至獻大夫後乃薦于洗北</small>不拜酒不告㫖<small>主人之義</small>遂卒爵興坐奠爵拜執爵興賓答拜主人不崇酒以虛爵降奠于篚<small>崇充也不以酒惡謝賓甘美君物也</small>右賓酢主人


賓降立于西階西<small>既受獻矣不敢安盛</small>射人升賓賓升立于序內東面<small>東西牆謂之序大射禮曰擯者以命升賓</small>主人盥洗象觚升實之東北面獻于公<small>象觚觚有象骨飾也取象觚者東面</small>公拜受爵主人降自西階阼階下北面拜送爵士薦脯醢膳宰設折俎升自西階<small>薦進也大射禮曰宰胥薦脯醢由左房○疏云凡此篇內公應先拜者皆後拜之尊公故也此公先拜受爵者受獻禮重也又云引大射禮者證此脯醢從左房来天子諸侯有左右房故言左房大夫士無右房故言東房</small>公祭如賓禮膳宰贊授肺不拜酒立卒爵坐奠爵拜執爵興<small>凡異者君尊變於賓也</small>主人答拜升受爵以降奠于膳篚右主人獻公


更爵洗升酌膳酒以降酢于阼階下北面坐奠爵再拜稽首公答再拜<small>更爵者不敢襲至尊也古文更為受○疏云獻君自酢同用觚必更之者不敢因君之爵</small>主人坐祭遂卒爵再拜稽首公答再拜主人奠爵于篚


右主人自酢于公


主人盥洗升媵觚于賓酌散西階上坐奠爵拜賓賓降筵北面答拜<small>媵送也讀或謂揚揚舉也酌散者酌方壺酒也於膳為散今文媵皆作騰○疏云案賓前受獻訖立于序內以来未有升筵之事且鄉飲酒大射酬前賓皆無逆在席者此言降筵蓋誤○媵以證反散思旦反</small>主人坐祭遂飲賓辭卒爵拜賓答拜<small>辭者辭其代君行酒不立飲也此降於正主酬也</small>主人降洗賓降主人辭降賓辭洗卒洗揖升不拜洗<small>不拜洗酬而禮殺</small>主人酌膳賓西階上拜<small>拜者拜其酌也</small>受爵于筵前反位主人拜送爵賓升席坐祭酒遂奠于薦東<small>遂者因坐而奠不北面也奠之者酬不舉也○疏曰案鄉飲酒鄉射主人酬賓皆主人實觶席前北面賓始西階上拜此及大射主人始酌膳時賓已西階上拜者以其燕禮大射皆是主人代君勸酒其賓是臣急承君勸不敢安暇故先拜也</small>主人降復位賓降筵西東南面立<small>賓不立於序內位彌尊也位彌尊者其禮彌卑記所謂一張一弛者是之類與○疏云賓初得獻立序內此酬訖立席西漸近賓筵是位彌尊酬禮漸殺故云禮彌卑也</small>右主人酬賓


小臣自阼階下請媵爵者公命長<small>命長使選卿大夫之中長幼可使者○媵爵者舉爵于公以為旅酬之端也長幼可使當云年長而可使者</small>小臣作下大夫二人媵爵<small>作使也卿為上大夫不使之者為其尊</small>媵爵者阼階下皆北面再拜稽首公答再拜<small>再拜稽首拜君命也</small>媵爵者立于洗南西面北上序進盥洗角觶升自西階序進酌散交于楹北降阼階下皆奠觶再拜稽首執觶興公答再拜<small>序次第也猶代也楹北西楹之北也交而相待於西階上既酌右還而反徃來以右為上○疏云西面北上未盥相待之位序進盥則北面向洗又云二大夫先升者由西楹之北向散尊酌訖右還復由西楹之北向西階上北面相待後升者亦由西楹之北進向尊所酌訖右還而反二人徃来相遇于楹之北先酌者待後酌者至乃次第而降故註云交而相待於西階上</small>媵爵者皆坐祭遂卒觶興坐奠觶再拜稽首執觶興公答再拜媵爵者執觶待于洗南<small>待命君也</small>小臣請致者<small>請使一人與二人與優君也○或皆致或一人致取君進止</small>若君命皆致則序進奠觶于篚阼階下皆再拜稽首公答再拜媵爵者洗象觶升實之序進坐奠于薦南北上降阼階下皆再拜稽首送觶公答再拜<small>序進徃来由尊北交於東楹之北奠于薦南不敢必君舉也大射禮曰媵爵者皆退反位○疏云前二人酌酒降自西階故交於西楹之北此酌酒奠於君所故交於東楹之北先酌者東面酌訖由尊北又楹北徃君所奠訖右還而反後酌者亦於尊北又於楹北與反者相交先者於南西過後者於北東行奠訖亦右還而反相隨降自西階凡奠爵將舉者於右今媵爵於公為将舉旅當奠薦右而奠於薦左是不敢必君之舉也引大射禮者見此二人阼階下拜訖亦反門右北面位也</small>右二人媵爵於公


公坐取大夫所媵觶興以酬賓賓降西階下再拜稽首公命小臣辭賓升成拜<small>興以酬賓就其階而酬之也升成拜復再拜稽首也先時君辭之於禮若未成然</small>公坐奠觶答再拜執觶興立卒觶賓下拜小臣辭賓升再拜稽首<small>不言成拜者為拜故下實未拜也下不輒拜禮殺也此賓拜于君之左不言之者不敢敵偶於君</small>公坐奠觶答再拜執觶興賓進受虛爵降奠于篚易觶洗<small>君尊不酌故也凡爵不相襲者於尊者言更自敵以下言易更作新易有故之辭進受虛爵尊君也不言公酬賓於西階上及公反位者亦尊君空其文也○愚謂易猶更也不敢襲用君爵尊君也註於更易二義太生分别疏家援証雖多亦未見確據</small>公有命則不易不洗反升酌膳觶下拜小臣辭賓升再拜稽首<small>下拜下亦未拜凡下未拜有二或禮殺或君親辭君親辭則聞命即升升乃拜是以不言成拜</small>公答再拜<small>拜於阼階上也於是賓請旅侍臣</small>賓以旅酬於西階上<small>旅序也以次序勸卿大夫飲酒</small>射人作大夫長升受旅<small>言作大夫則卿存矣長者尊先而卑後○卿稱上大夫旅三卿徧次至五大夫</small>賓大夫之右坐奠觶拜執觶興大夫答拜<small>賓在右者相飲之位○疏云賓在西階上酬卿賓與卿並北面賓在東卿在西是賓在大夫之右賓位合在西而今在東者相飲之位也</small>賓坐祭立飲卒觶不拜<small>酬而禮殺○對酢之時坐卒爵拜既爵是禮盛也</small>若膳觶也則降更觶洗升實散大夫拜受賓拜送<small>言更觶卿尊也○膳觶本非臣所可襲以君命故得一用至酌他人則必更矣註釋更字義亦未可信</small>大夫辯受酬如受賓酬之禮不祭卒受者以虛觶降奠于篚<small>卒猶後也大射禮曰奠于篚復位今文辯皆作徧○辯受酬皆拜受拜送但賓初酬有坐祭後酬者則不祭為異云大夫辯受酬不及於士也註引大射禮奠觶復位復門右北面之位</small>右公舉媵爵酬賓遂旅酬初燕盛禮成主人洗升實散獻卿于西階上<small>酬而後獻卿别尊卑也飲酒成於酬也○成於酬謂成於旅酬自此至降奠于篚主人獻卿又二大夫媵觶於公公又舉媵酬賓若長遂旅酬凡三節此獻卿而酬燕禮之稍殺也</small>司宫兼卷重席設于賓左東上<small>言兼卷則每卿異席也重席重蒲筵緇布純也卿坐東上統於君也席自房來○重席但一種席重設之故註云重蒲筵緇布純也加席則於席上設異席如公食大夫記云司宮具几與蒲筵常緇布純加萑席尋玄帛純是也○卷居遠反重直容反</small>卿升拜受觚主人拜送觚卿辭重席司宫徹之<small>徹猶去也重席雖非加猶為其重累去之辟君也○以君有也加席兩重此雖蒲筵一種重設嫌其兩重與君同</small>乃薦脯醢卿升席坐左執爵右祭脯醢遂祭酒不啐酒降席西階上北面坐卒爵興坐奠爵拜執爵興主人答拜受爵卿降復位<small>不酢辟君也卿無俎者燕主於羞○獻公主人酢于阼階下此不酢者嫌於獻公同也</small>辯獻卿主人以虛爵降奠于篚<small>今文無奠于篚</small>射人乃升卿卿皆升就席若有諸公則先卿獻之如獻卿之禮<small>諸公者謂大國之孤也孤一人言諸者容牧有三監○鄭司農註典命云上公得置孤卿一人後鄭從之是孤卿本一人也王制云天子使其大夫為三監監於方伯之國國三人是方伯之國或有三公故云諸公也疏又云立三監是殷法周使伯佐牧不置監其有監者因殷不改者也故鄭云容容有異代之法也</small>席于阼階西北面東上無加席<small>席孤北面為其大尊屈之也亦因阼階西位近君近君則屈親寵苟敬私昵之坐</small>


右主人獻卿或獻孤小臣又請媵爵者二大夫媵爵如初<small>又復○二大夫媵爵自阼階下皆北面再拜稽首至執觶待于洗南皆與前二人媵爵者同也</small>請致者若命長致則媵爵者奠觶于篚一人待于洗南長致致者阼階下再拜稽首公答再拜<small>命長致者公或時未能舉自優暇也○前媵爵云若命皆致此媵爵云若命長致皆不定之辭非謂前必二人後必一人也欲互見其儀耳</small>洗象觶升實之坐奠于薦南降與立于洗南者二人皆再拜稽首送觶公答再拜<small>奠于薦南者於公所用酬賓觶之處二人俱拜以其共勸君○前二人媵觶奠二觶於薦南公取上觶為賓舉旅下觶仍在今又媵一觶奠于薦南知其在公所用酬賓觶之空處也</small>右再請二大夫媵觶


公又行一爵若賓若長唯公所酬<small>一爵先媵者之下觶也若賓若長則賓禮殺矣長公卿之尊者也賓則以酬長長則以酬賓</small>以旅于西階上如初大夫卒受者以虛觶降奠于篚<small>○疏曰言如初者一如上為賓舉旅之節</small>右公又行爵為卿舉旅燕禮之再成


主人洗升獻大夫于西階上大夫升拜受觚主人拜送觚大夫坐祭立卒爵不拜既爵主人受爵大夫降復位<small>既盡也不拜之者禮又殺○前獻卿不酢已是禮殺今獻大夫不但不酢又不拜既爵故云禮又殺自此下至樂正告公主人獻大夫未及旅而樂作獻工後乃舉旅旅已奏笙間歌合樂爵樂更作以成三旅禮又殺而樂大備所以致和樂之情也</small>胥薦主人于洗北西面脯醢無脀<small>胥膳宰之吏也主人大夫之下先大夫薦之尊之也不於上者上無其位也脀俎實○此主人是宰夫代君為獻主君在阼階上則已不得干正主之位而薦之堂下故註云上無其位也○脀之承反</small>辯獻大夫遂薦之繼賓以西東上<small>徧獻之乃薦略賤也亦獻而后布席也</small>卒射人乃升大夫大夫皆升就席


右主人獻大夫兼有胥薦主人之事席工于西階上少東樂正先升北面立于其西<small>工瞽矇歌諷誦詩者也凡執技藝者稱工少牢饋食禮曰皇尸命工祝樂記師乙曰乙賤工也樂正于天子樂師也凡樂掌其序事樂成則告備</small>小臣納工工四人二瑟小臣左何瑟面鼔執越內弦右手相入升自西階北面東上坐小臣坐授瑟乃降<small>工四人者燕禮輕從大夫制也面鼓者燕尚樂可鼓者在前也越瑟下孔也內弦弦為主也相扶工也後二人徒相天子大僕二人也小臣四人祭僕六人御僕十二人皆同官</small>工歌鹿鳴四牡皇皇者華<small>三者皆小雅篇也鹿鳴君與臣下及四方之賓宴講道修政之樂歌也此采其已有㫖酒以召嘉賓嘉賓既来示我以善道又樂嘉賓有孔昭之明徳可則傚也四牡君勞使臣之來樂歌也此采其勤苦王事念將父母懐歸傷悲忠孝之至以勞賓也皇皇者華君遣使臣之樂歌也此采其更是勞苦自以為不及欲諮謀於賢知而以自光明也</small>右升歌


卒歌主人洗升獻工工不興左瑟一人拜受爵主人西階上拜送爵<small>工歌乃獻之賤者先就事也左瑟便其右一人工之長者也工拜於席</small>薦脯醢<small>輒薦之變於大夫也○大夫徧獻乃薦此獻一人即薦禮尚異故變於大夫也</small>使人相祭<small>使扶工者相其祭薦祭酒</small>卒爵不拜<small>賤不備禮</small>主人受爵<small>將復獻衆工也</small>衆工不拜受爵坐祭遂卒爵辯有脯醢不祭主人受爵降奠于篚<small>遂猶因也古文曰卒爵不拜</small>


右獻工


公又舉奠觶唯公所賜以旅于西階上如初<small>言賜者君又彌尊賓長彌卑○奠觶媵爵者奠于薦南之觶也公舉之為大夫旅酬也如初如為賓為卿舉旅之節也</small>右公三舉旅以成獻大夫之禮


卒<small>旅畢也</small>笙入立于縣中奏南陔白華華黍<small>以笙播此三篇之詩縣中縣中央也鄉飲酒禮曰磬南北面奏南陔白華華黍皆小雅篇也今亡其義未聞昔周之興也周公制禮作樂采時世之詩以為樂歌所以通情相風切也其有此篇明矣後世衰㣲幽厲尤甚禮樂之書稍稍廢棄孔子曰吾自衛反魯然後樂正雅頌各得其所謂當時在者而復重襍亂者也惡能存其亡者乎宜正考父校商之名頌十二篇于周大師歸以祀其先王至孔子二百年之間五篇而已此其信也○諸使軒縣故笙入奏縣中軒縣止闕南面</small>右奏笙


主人洗升獻笙于西階上一人拜盡階不升堂受爵降主人拜送爵階前坐祭立卒爵不拜既爵升授主人<small>一人笙之長者也鄉射禮曰笙一人拜于下</small>衆笙不拜受爵降坐祭立卒爵辯有脯醢不祭右獻笙


乃間歌魚麗笙由庚歌南有嘉魚笙崇丘歌南山有臺笙由儀<small>間代也謂一歌則一吹也六者皆小雅篇也魚麗言太平年豐物多也此采其物多酒㫖所以優賓也南有嘉魚言太平君子有酒樂與賢者共之也此采其能以禮下賢者賢者纍蔓而歸之與之宴樂也南山有臺言太平之治以賢者為本也此采其愛友賢者為邦家之基民之父母既欲其身之夀考又欲其名徳之長也由庚崇丘由儀今亡其義未聞</small>遂歌鄉樂周南闗雎葛覃卷耳召南鵲巢采蘩采蘋<small>周南召南國風篇也王后國君夫人覃房中之樂歌也闗雎言后妃之徳葛言后妃之職卷耳言后妃之志鵲巢言國君夫人之徳采蘩言國君夫人不失職也采蘋言卿大夫之妻能修其法度也昔太王王季居於岐山之陽躬行召南之教以興王業及文王而行周南之教以受命大雅云刑于寡妻至于兄弟以御于家邦謂此也其始一國爾文王作邑于豐以故地為卿士之采地乃分為二國周周公所食也召召公所食也於時文王三分天下有其二徳化被于西土是以其詩有仁賢之風者屬之召南焉有聖人之風者屬之周南焉夫婦之道者生民之本王政之端此六篇者其教之原也故國君與其臣下及四方之賓燕用之合樂也鄉樂者風也小雅為諸侯之樂大雅頌為天子之樂鄉飲酒升歌小雅禮盛者可以進取燕合鄉樂者禮輕者可以逮下也春秋傳曰肆夏繁遏渠天子所以享元侯也文王大明緜兩君相見之樂也然則諸侯之相與燕升歌大雅合小雅也天子與次國小國之君燕亦如之與大國之君燕升歌頌合大雅其笙間之篇未聞○鄉樂者大夫士所用之樂也鄉飲酒禮云合樂周南召南謂歌與衆聲俱作此歌鄉樂當亦然也</small>大師告于樂正曰正歌備<small>大師上工也掌合隂陽之聲教六師以六律為之音者也子貢問師乙曰吾聞聲歌各有宜也如賜者宜何歌也是明其掌而知之也正歌者升歌及笙各三終間歌三終合樂三終為一備備亦成也○六師周禮磬鍾笙鎛韎籥等六師也</small>樂正由楹內東楹之東告于公乃降復位<small>言由楹內者以其立於堂亷也復位位在東縣之北○初樂正與工俱在堂亷今告樂備復降在東縣北北面也</small>右歌笙間作遂合鄉樂而告樂備


射人自阼階下請立司正公許射人遂為司正<small>君許其請因命用為司正君三舉爵樂備作矣將留賓飲酒更立司正以監之察儀法也射人俱相禮其事同○自此至無算樂皆坐燕盡歡之事既立司正安賓次主人獻士及旅食次或射以樂賓次賓媵觶于公為士舉旅酬次主人獻庶子以下諸臣乃行無算爵無算樂凡六節而燕禮備</small>司正洗角觶南面坐奠于中庭升東楹之東受命西階上北面命卿大夫君曰以我安卿大夫皆對曰諾敢不安<small>洗奠角觶于中庭明其事以自表威儀多也君意殷勤欲留賓飲酒命卿大夫以我故安或亦其實不主意於賓也○司正述君之言以命卿大夫我者君自我也言我欲留賓當為我安坐以留之也</small>司正降自西階南面坐取觶升酌散降南面坐奠觶右還北面少立坐取觶興坐不祭卒觶奠之興再拜稽首<small>右還將適觶南先西面也必從觶西為君之在東也少立者自嚴正慎其位也</small>左還南面坐取觶洗南面反奠于其所<small>反奠虚觶不空位也○司正奠觶取觶皆南面明將監堂下酒儀也北面拜者明監酒出君命也</small>升自西階東楹之東請徹俎降公許告于賓賓北面取俎以出膳宰徹公俎降自阼階以東<small>膳宰降自阼階以賓親徹若君親徹然</small>卿大夫皆降東面北上<small>以將坐降待賓反也</small>賓反入及卿大夫皆說屨升就席公以賓及卿大夫皆坐乃安<small>凡燕坐必說屨屨賤不在堂也禮者尚敬敬多則不親燕安坐相親之心也</small>羞庶羞<small>謂𦠆肝膋狗胾醢也骨體所以致敬也庶羞所以盡愛也敬之愛之厚賢之道</small>大夫祭薦<small>燕乃祭薦不敢於盛成禮也</small>司正升受命皆命君曰無不醉賓及卿大夫皆興對曰諾敢不醉皆反坐<small>皆命者命賓命卿大夫也起對必降席司正退立西序端</small>右立司正命安賓


主人洗升獻士于西階上士長升拜受觶主人拜送觶<small>獻士用觶士賤也今文觶作觚</small>士坐祭立飲不拜既爵其他不拜坐祭立飲<small>他謂衆士也亦升受爵不拜</small>乃薦司正與射人一人司士一人執幂二人立于觶南東上<small>天子射人司士皆下大夫二人諸侯則上士其人數亦如之司正為上○疏云此等皆士而先薦者以其皆有事故先薦司士掌羣士爵祿廢置之事士中之尊故亦先薦又云士位在西有事者别在觶南北面東上也四者皆士意亦於此時獻之而後薦</small>辯獻士士既獻者立于東方西面北上乃薦士<small>每已獻而即位于東方蓋尊之畢獻薦於其位○疏云庭中之位卿東方西面大夫北面士西方東面是東方尊今卿大夫得獻升堂位空士得獻即東方卿位是尊之也</small>祝史小臣師亦就其位而薦之<small>次士獻之已不變位位自在東方○上設位之時祝史在門東小臣在東堂下是在東方也</small>主人就旅食之尊而獻之旅食不拜受爵坐祭立飲<small>北面酌南鄉獻於尊南不洗者以其賤略之也亦畢獻乃薦之主人執虚爵奠于篚復位</small>右主人辯獻士及旅食


若射則大射正為司射如鄉射之禮<small>大射正射人之長者也如鄉射之禮者燕為樂卿大夫宜從其禮也如者如其告弓矢既具至退中與算也納射器而張侯其告請先于君乃以命賓及卿大夫其為司正者亦為司馬君與賓為耦鄉射記曰自君射至龍旜亦其異者也薦旅食乃射者是燕射主於飲酒○經云若射不定之辭或射或否唯君所命若不射則主人獻旅食後賓即媵觶舉酬註云薦旅食乃射是燕射主於飲酒以大射主於射未為大夫舉旅即射也</small>右因燕而射以樂賓


賓降洗升媵觚于公酌散下拜公降一等小臣辭賓升再拜稽首公答再拜<small>此當言媵觶酬之禮皆用觶言觚者字之誤也古者觶字或作角旁氏由此誤爾○陸氏觚依註音觶</small>賓坐祭卒爵再拜稽首公答再拜賓降洗象觶升酌膳坐奠于薦南降拜小臣辭賓升成拜公答再拜賓反位<small>反位反席也今文曰洗象觚</small>公坐取賓所媵觶興唯公所賜<small>至此又言興者明公崇禮不倦也今文觶又為觚</small>受者如初受酬之禮<small>○如其自賓降至進受虛爵也</small>降更爵洗升酌膳下拜小臣辭升成拜公答拜乃就席坐行之<small>坐行之若今坐相勸酒</small>有執爵者<small>士有盥升主酌授之者○前三舉旅皆酬者自酌授人至此乃有代酌授之者</small>唯受于公者拜<small>公所賜者也其餘則否</small>司正命執爵者爵辯卒受者興以酬士<small>欲令恵均○前三舉旅皆止於大夫今為士舉旅故命之相旅固司正職也執爵者爵辯卒受者興以酬士即其命之之辭</small>大夫卒受者以爵興西階上酬士士升大夫奠爵拜士答拜<small>興酬士者士立堂下無坐位</small>大夫立卒爵不拜實之士拜受大夫拜送士旅于西階上辯<small>祝史小臣旅食皆及焉</small>士旅酌<small>旅序也士以次序自酌相酬無執爵者</small>卒


右賓媵觶于公公為士舉旅酬主人洗升自西階獻庶子于阼階上如獻士之禮辯降洗遂獻左右正與內小臣皆于阼階上如獻庶子之禮<small>庶子掌正六牲之體及舞位使國子修徳學道世子之官也而與膳宰樂正聨事樂正亦教國子以舞左右正謂樂正僕人正也小樂正立于西縣之北僕人正僕人師僕人士立于其北北上大樂正立于東縣之北若射則僕人正僕人士陪于工後內小臣奄人掌君隂事隂令后夫人之官也皆獻于阼階上別於外內臣也獻正下及內小臣則磬人鍾人鑮人鼓人僕人之屬盡獻可知也凡獻皆薦也○諸侯之庶子即天子之諸子皆世子之官也左右正據庭中之位而言大樂正在東縣北故曰左正僕人正在西縣北故曰右正別於外內臣者在鄉遂采地者為外臣在朝廷者為內臣庶子以下皆人君近習故云別於外內臣也</small>右主人獻庶子以下于阼階


無算爵<small>算數也爵行無次無數唯意所勸醉而止</small>士也有執膳爵者有執散爵者執膳爵者酌以進公公不拜受執散爵者酌以之公命所賜所賜者興受爵降席下奠爵再拜稽首公答拜<small>席下席西也古文曰公答再拜○疏云旅酬以前受公爵皆降階下拜至此不復降拜者禮殺故也又云賓與卿大夫席皆南面統於君皆以東為上故知席下為席西也</small>受賜爵者以爵就席坐公卒爵然後飲<small>不敢先虛爵明此勸恵從尊者来也</small>執膳爵者受公爵酌反奠之<small>宴歡在於飲酒成其意</small>受賜爵者興授執散爵執散爵者乃酌行之<small>予其所勸者○坐而勸坐而受</small>唯受爵於公者拜卒受爵者興以酬士于西階上士升大夫不拜乃飲實爵<small>乃猶而也○此實爵當是大夫自酌與之不使人代</small>士不拜受爵大夫就席士旅酌亦如之<small>○亦旅於階上而不拜也</small>公有命徹幂則卿大夫皆降西階下北面東上再拜稽首公命小臣辭公答再拜大夫皆辟<small>命徹幂者公意殷勤必盡酒也小臣辭不升成拜明雖醉正臣禮也不言賓賓彌臣也君答拜於上示不虚受也</small>遂升反坐士終旅於上如初<small>卿大夫降而爵止於其反席卒之○士方酌旅以卿大夫降而遂止及其拜訖反席士復終旅於西階上</small>無算樂<small>升歌間合無數也取歡而已其樂章亦然</small>


右燕末無算爵無算樂宵則庶子執燭於阼階上司宫執燭於西階上甸人執大燭於庭閽人為大燭於門外<small>宵夜也燭燋也甸人掌共薪蒸者庭大燭為位廣也閽人門人也為作也作大燭以俟賓客出</small>賓醉北面坐取其薦脯以降<small>取脯重得君賜</small>奏陔<small>陔陔夏樂章也賓出奏陔夏以為行節也凡夏以鍾鼔奏之</small>賓所執脯以賜鐘人於門內霤遂出<small>必賜鐘人鐘人掌以鐘鼔奏九夏今奏陔以節己用賜脯以報之明雖醉不忘禮古文賜作錫</small>卿大夫皆出<small>隨賓出也</small>公不送<small>賓禮訖是臣也</small>右燕畢賓出


公與客燕<small>謂四方之使者○此下言國君將與異國臣燕使卿大夫就館戒客及客應對之辭其儀節與燕本國諸臣同唯戒賓為異故於禮末見之</small>曰寡君有不腆之酒以請吾子之與寡君須臾焉使某也以請<small>君使人戒客辭也禮使人各以其爵寡鮮也猶言少徳謙也腆善也上介出請入告古文腆皆作殄今文皆曰不腆酒無之</small>對曰寡君君之私也君無所辱賜于使臣臣敢辭<small>上介出答主國使者辭也私謂獨受恩厚也君無所為辱賜於使臣謙不敢當也敢者怖懼用勢決之辭</small>寡君固曰不腆使某固以請寡君君之私也君無所辱賜于使臣臣敢固辭<small>重傳命固如故○使者重傳命戒客客重使上介致辭</small>寡君固曰不腆使某固以請某固辭不得命敢不從<small>許之也於是出見主國使者辭以見許為得命今文無使某○使者三請而客許之</small>致命曰寡君使某有不腆之酒以請吾子之與寡君須臾焉<small>親相見致君命辭也</small>君貺寡君多矣又辱賜于使臣臣敢拜賜命<small>貺賜也猶愛也敢拜賜命從使者拜君之賜命猶謙不必辭也</small>記


燕朝服於寢<small>朝服者諸侯與其羣臣日視朝之服也謂冠玄端緇帶素韠白屨也燕於路寢相親昵也今辟雍十月行此燕禮玄冠而衣皮弁服與禮異也</small>其牲狗也<small>狗取擇人也明非其人不與為禮也</small>亨于門外東方<small>亨於門外臣所掌也</small>若與四方之賓燕則公迎之于大門內揖讓升<small>四方之賓謂來聘者也自戒至於拜至皆如公食亦告饌具而後公即席小臣請執幂請羞者乃迎賓也○告饌具請執幂等又公食所無</small>賓為苟敬席于阼階之西北面有脀不嚌肺不啐酒其介為賓<small>苟且也假也主國君饗時親進醴于賓今燕又且獻焉人臣不敢䙝煩尊者至此升堂而辭讓欲以臣禮燕為恭敬也於是席之如獻諸公之位言苟敬者賓實主國所宜敬也脀折俎也不嚌啐似若尊者然也介門西北面西上公降迎上介以為賓揖讓升如初禮主人獻賓獻公既獻苟敬乃媵觚羣臣即位如燕也○苟敬者坐近君側而簡於禮儀疑於苟矣實則敬之故立以為名</small>無膳尊無膳爵<small>降尊以就卑也○欲敬異國之賓故不自殊異也</small>與卿燕則大夫為賓與大夫燕亦大夫為賓<small>不以所與燕者為賓者燕為序歡心賓主敬也公父文伯飲南宮敬叔酒以路堵父為客此之謂也君但以大夫為賓者大夫卑雖尊之猶遠于君今文無則下無燕○此謂與己臣子燕法也</small>羞膳者與執幂者皆士也<small>尊君也膳宰卑於士</small>羞卿者小膳宰也<small>膳宰之佐也○以經不辨其人故記者指言之</small>若以樂納賓則賓及庭奏肆夏賓拜酒主人答拜而樂闋公拜受爵而奏肆夏公卒爵主人升受爵以下而樂闋<small>肆夏樂章也今亡以鐘鑮播之鼓磬應之所謂金奏也記曰入門而縣興示易以敬也卿大夫有王事之勞則奏此樂焉○闋苦穴反</small>升歌鹿鳴下管新宮笙入三成<small>新宮小雅逸篇也管之入三成謂三終也</small>遂合鄉樂<small>鄉樂周南召南六篇言遂者不間也</small>若舞則勺<small>勺頌篇告成大武之樂歌也其詩曰於鑠王師遵養時晦又曰實維爾公允師既合鄉樂萬舞而奏之所以美王侯勸有功也○升歌不盡鹿鳴以下三篇而但歌鹿鳴下管不奏南陔白華華黍而管新宮不用間歌笙入三終而遂合鄉樂又或為之舞而歌勺以為節皆與常燕異初既以樂納之及作正樂又有此異節以其有王事之勞故特異之也○勺音灼</small>


唯公與賓有俎<small>主於燕其餘可以無俎</small>獻公曰臣敢奏爵以聽命<small>授公釋此辭不敢必受之○謂主人獻公及賓媵爵皆釋此辭</small>


凡公所辭皆栗階<small>栗蹙也謂越等急趨君命也○辭者辭其拜下命之升也</small>凡栗階不過二等<small>其始升猶聚足連步越二等左右足各一發而升堂○疏云栗階不過二等據上等而言故鄭云其始升猶聚足連步也聚足謂前足躡一等後足從之併連步謂足相隨不相過即聚足也至近上二等左右足各一發而升堂也</small>


凡公所酬既拜請旅侍臣<small>既拜謂自酌升拜時也擯者阼階下告于公還西階下吿公許旅行也請行酒于羣臣必請者不専恵也○賓受公虛爵自酌升拜公答拜於是時請之</small>凡薦與羞者小膳宰也<small>謂於卿大夫以下也上特言羞卿者小膳宰欲絶於賓羞賓者亦士</small>


有內羞<small>謂羞豆之實酏食糝食羞籩之實糗餌粉餈○酏以支反糝素感反餌音二餈才私反</small>君與射則為下射袒朱襦樂作而后就物<small>君尊</small>小臣以巾授矢稍屬<small>君尊不搢矢○發一矢復授一矢</small>不以樂志<small>辟不敏也○不以樂為節也</small>既發則小臣受弓以授弓人<small>俟復發也不使大射正燕射輕</small>上射退于物一笴既發則答君而俟<small>○答對也面鄉君也○笴工但反又弓老反</small>若飲君燕則夾爵<small>謂君在不勝之黨賓飲之如燕媵觚則又夹爵○夹爵者將飲君先自飲及君飲訖又自飲也</small>君在大夫射則肉袒<small>不纁襦厭於君○鄉射大夫與士射則袒纁襦○厭一涉反</small>


若與四方之賓燕媵爵曰臣受賜矣臣請贊執爵者<small>受賜謂公鄉者酌之至燕主人事賓之禮殺賓降洗升媵觶于公答恩恵也○賓媵爵在坐燕之後故註云事賓之禮殺</small>相者對曰吾子無自辱焉<small>辭之也對答也亦告公以公命答之也</small>有房中之樂<small>弦歌周南召南之詩而不用鐘磬之節也謂之房中者后夫人之所諷誦以事其君子○疏云承上文與四方之賓燕乃有之愚謂常燕有無算樂恐亦未必不有也</small>