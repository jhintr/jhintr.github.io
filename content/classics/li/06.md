---
title: "燕禮第六"
subtitle: ""
date: 2024-03-07T18:10:38+08:00
lastmod: 2024-03-07
draft: false
brewing: true
weight: 6
js:
    - /js/toc.js
    - /js/hashtag.js
    - /js/commentary.js
---

### 燕初戒備 {#6.0}

#### 告戒設具 {#6.0.1}

燕禮。小臣戒與者。膳宰具官饌于寢東。樂人縣。設洗、篚于阼階東南，當東霤。罍水在東，篚在洗西，南肆。設膳篚在其北，西面。司宮尊于東楹之西，兩方壺，左玄酒，南上。公尊瓦大兩，有豐，冪用綌若錫，在尊南，南上。尊士旅食于門西，兩圜壺。司宮筵賔于戶西，東上，無加席也。射人告具。

#### 君臣各就位次 {#6.0.2}

小臣設公席于阼階上，西鄉，設加席。公升，即位于席，西鄉。小臣納卿大夫，卿大夫皆入門右，北面東上。士立于西方，東面北上。祝史立于門東，北面東上。小臣師一人在東堂下，南面。士旅食者立于門西，東上。公降立于阼階之東南，南鄉爾卿，卿西面北上，爾大夫，大夫皆少進。

#### 命賔 {#6.0.3}

射人請賔。公曰：「命某為賔。」射人命賔，賔少進，禮辭。反命。又命之，賔再拜稽首，許諾，射人反命。賔出立于門外，東面。公揖卿大夫，乃升就席。

#### 請命執役者 {#6.0.4}

小臣自阼階下，北面，請執冪者與羞膳者。乃命執冪者，執冪者升自西階，立于尊南，北面，東上。膳宰請羞于諸公卿者。

#### 納賔 {#6.0.5}

射人納賔。賔入，及庭，公降一等揖之。公升就席。

### 初燕盛禮 {#6.1}

#### 主人獻賔 {#6.1.1}

賔升自西階，主人亦升自西階，賔右北面至再拜，賔答再拜。主人降洗，洗南，西北面。賔降，階西，東面。主人辭降，賔對。主人北面盥，坐取觚洗。賔少進，辭洗。主人坐奠觚于篚，興對。賔反位。主人卒洗，賔揖，乃升。主人升。賔拜洗。主人賔右奠觚答拜，降盥。賔降，主人辭。賔對，卒盥。賔揖升。主人升，坐取觚。執冪者舉冪，主人酌膳，執冪者反冪。主人筵前獻賔。賔西階上拜，筵前受爵，反位。主人賔右拜送爵。膳宰薦脯醢，賔升筵。膳宰設折俎。賔坐，左執爵，右祭脯醢，奠爵于薦右，興，取肺，坐絕祭，嚌之，興加于俎，坐挩手，執爵，遂祭酒，興，席末坐啐酒，降席，坐奠爵，拜，告旨，執爵興。主人答拜。賔西階上北面坐卒爵，興，坐奠爵，遂拜。主人答拜。

#### 賔酢主人 {#6.1.2}

賔以虛爵降，主人降。賔洗南坐奠觚，少進，辭降。主人東面對。賔坐取觚，奠于篚下，盥洗。主人辭洗。賔坐奠觚于篚，興，對。卒洗，及階，揖，升。主人升，拜洗如賔禮。賔降盥，主人降。賔辭降，卒盥，揖升，酌膳，執冪如初，以酢主人于西階上。主人北面拜受爵，賔主人之左拜送爵。主人坐祭，不啐酒，不拜酒，不告旨，遂卒爵，興，坐奠爵，拜，執爵興。賔答拜。主人不崇酒，以虛爵降尊于篚。

#### 主人獻公 {#6.1.3}

賔降，立于西階西。射人升賔，賔升立于序內，東面。主人盥，洗象觚，升實之，東北面獻于公。公拜受爵。主人降自西階，阼階下北面拜送爵。士薦脯醢，膳宰設折俎，升自西階。公祭如賔禮，膳宰賛授肺。不拜酒，立卒爵，坐奠爵，拜，執爵興。主人答拜，升受爵以降，奠于膳篚。

#### 主人自酢于公 {#6.1.4}

更爵，洗，升酌膳酒以降，酢于阼階下，北面坐奠爵，再拜稽首。公答再拜。主人坐祭，遂卒爵，再拜稽首。公答再拜，主人奠爵于篚。

#### 主人酬賔 {#6.1.5}

主人盥洗，升，媵觚于賔，酌散，西階上坐奠爵，拜賔。賔降筵，北面答拜。主人坐祭，遂飲，賔辭。卒爵，拜，賔答拜。主人降洗，賔降，主人辭降，賔辭洗。卒洗，揖升。不拜洗。主人酌膳。賔西階上拜，受爵于筵前，反位。主人拜送爵。賔升席，坐祭酒，遂奠于薦東。主人降復位。賔降筵西，東南面立。

#### 二人媵爵於公 {#6.1.6}

小臣自阼階下請媵爵者，公命長。小臣作下大夫二人媵爵。媵爵者阼階下，皆北面再拜稽首，公答再拜。媵爵者立于洗南，西面北上，序進，盥洗角觶，升自西階，序進，酌散，交于楹北，降，阼階下皆奠觶，再拜稽首，執觶興。公答再拜。媵爵者皆坐祭，遂卒觶，興，坐奠觶，再拜稽首，執觶興。公答再拜。媵爵者執觶待于洗南。小臣請致者。若君命皆致，則序進，奠觶于篚，阼階下皆再拜稽首，公答再拜。媵爵者洗象觶，升實之，序進，坐奠于薦南，北上，降，阼階下皆再拜稽首，送觶。公答再拜。

#### 公舉媵爵酬賔遂旅酬 {#6.1.7}

公坐取大夫所媵觶，興以酬賔。賔降，西階下再拜稽首。公命小臣辭，賔升成拜。公坐奠觶，答再拜，執觶興，立卒觶。賔下拜，小臣辭。賔升，再拜稽首。公坐奠觶，答再拜，執觶興。賔進受虛爵，降奠于篚，易觶洗。公有命，則不易不洗，反升酌膳觶，下拜。小臣辭。賔升，再拜稽首。公答再拜。賔以旅酬于西階上，射人作大夫長升受旅。賔大夫之右坐奠觶，拜，執觶興，大夫答拜。賔坐祭，立飲，卒觶不拜。若膳觶也，則降更觶洗，升實散。大夫拜受。賔拜送。大夫辯受酬，如受賔酬之禮，不祭。卒受者以虛觶降尊于篚。

### 燕禮再成 {#6.2}

#### 主人獻卿或獻孤 {#6.2.1}

主人洗，升，實散，獻卿于西階上。司宮兼捲重席，設于賔左，東上。卿升，拜受觚，主人拜送觚。卿辭重席，司宮徹之，乃薦脯醢。卿升席坐，左執爵，右祭脯醢，遂祭酒，不啐酒，降席，西階上北面坐卒爵，興，坐奠爵，拜，執爵興。主人答拜，受爵。卿降復位。辯獻卿，主人以虛爵降，奠于篚。射人乃升卿，卿皆升就席。若有諸公，則先卿獻之，如獻卿之禮，席于阼階西，北面東上，無加席。

#### 再請二大夫媵觶 {#6.2.2}

小臣又請媵爵者，二大夫媵爵如初。請致者。若命長致，則媵爵者奠觶于篚，一人待于洗南。長致，致者阼階下再拜稽首，公答再拜。洗象觶，升，實之，坐奠于薦南，降，與立于洗南者二人皆再拜稽首送觶，公答再拜。

#### 公又行爵為卿舉旅 {#6.2.3}

公又行一爵，若賔，若長，唯公所酬。以旅于西階上，如初。大夫卒受者以虛觶降奠于篚。

### 燕禮三成 {#6.3}

#### 主人獻大夫兼有胥薦主人之事 {#6.3.1}

主人洗，升，獻大夫于西階上。大夫升，拜受觚，主人拜送觚。大夫坐祭，立卒爵，不拜既爵。主人受爵。大夫降復位。胥薦主人于洗北。西面，脯醢，無脀。辯獻大夫，遂薦之，繼賔以西，東上。卒，射人乃升大夫，大夫皆升，就席。

#### 升歌 {#6.3.2}

席工于西階上，少東。樂正先升，北面立于其西。小臣納工，工四人，二瑟。小臣左何瑟，面鼓，執越，內弦，右手相。入，升自西階，北面東上坐。小臣坐授瑟，乃降。工歌鹿鳴、四牡、皇皇者華。

#### 獻工 {#6.3.2}

卒歌，主人洗升獻工。工不興，左瑟一人拜受爵。主人西階上拜送爵。薦脯醢。使人相祭。卒受，不拜。主人受爵。眾工不拜受爵，坐祭，遂卒爵。辯有脯醢，不祭。主人受爵，降奠于篚。

#### 公三舉旅以成獻大夫之禮 {#6.3.3}

公又舉奠觶。唯公所賜。以旅于西階上，如初。

#### 奏笙 {#6.3.4}

卒，笙入，立于縣中。奏南陔、白華、華黍。

#### 獻笙 {#6.3.5}

主人洗，升，獻笙于西階上。一人拜，盡階，不升堂，受爵，降，主人拜送爵。階前坐祭，立卒爵，不拜既爵，升，授主人。眾笙不拜受爵，降，坐祭，立卒爵。辯有脯醢，不祭。

#### 歌笙閒作遂合鄉樂而告樂備 {#6.3.6}

乃閒歌魚麗，笙由庚，歌南有嘉魚，笙崇丘，歌南山有臺，笙由儀。遂歌鄉樂周南關雎、葛覃、捲耳，召南鵲巢、采蘩、采蘋。大師告于樂正曰：「正歌備。」樂正由楹內、東楹之東，告于公，乃降復位。

### 坐燕盡歡 {#6.4}

#### 立司正命安賔 {#6.4.1}

射人自阼階下，請立司正，公許。射人遂為司正。司正洗角觶，南面坐奠于中庭，升，東楹之東受命，西階上北面命卿、大夫：「君曰以我安！」卿、大夫皆對曰：「諾！敢不安？」司正降自西階，南面坐取觶，升酌散，降，南面坐奠觶，右還，北面少立，坐取觶，興，坐不祭，卒觶，奠之，興，再拜稽首，左還，南面坐取觶，洗，南面反奠于其所，升自西階，東楹之東，請徹俎降，公許。告于賔，賔北面取俎以出。膳宰徹公俎，降自阼階以東。卿、大夫皆降，東面北上。賔反入，及卿、大夫皆說屨，升就席。公以賔及卿、大夫皆坐，乃安。羞庶羞。大夫祭薦。司正升受命，皆命：君曰：「無不醉！」賔及卿、大夫皆興，對曰：「諾！敢不醉？」皆反坐。

#### 主人辯獻士及旅食 {#6.4.2}

主人洗，升，獻士于西階上。士長升，拜受觶，主人拜送觶。士坐祭，立飲，不拜既爵。其他不拜，坐祭，立飲。乃薦司正與射人一人、司士一人、執冪二人，立于觶南，東上。辯獻士。士既獻者立于東方，西面北上。乃薦士。祝史，小臣師，亦就其位而薦之。主人就旅食之尊而獻之。旅食不拜，受爵，坐祭，立飲。

#### 因燕而射以樂賔 {#6.4.3}

若射，則大射正為司射，如鄉射之禮。

#### 賔媵觶于公公為士舉旅酬 {#6.4.4}

賔降洗，升媵觚于公，酌散，下拜。公降一等，小臣辭。賔升，再拜稽首，公答再拜。賔坐祭，卒爵，再拜稽首，公答再拜。賔降洗象觶，升酌膳，坐奠于薦南，降拜。小臣辭。賔升成拜，公答再拜。賔反位。公坐取賔所媵觶，興。唯公所賜。受者如初受酬之禮，降更爵洗，升酌膳，下拜。小臣辭。升成拜，公答拜。乃就席，坐行之。有執爵者。唯受于公者拜。司正命執爵者爵辯，卒受者興以酬士。大夫卒受者以爵興，西階上酬士。士升，大夫奠爵拜，士答拜。大夫立卒爵，不拜，實之。士拜受，大夫拜送。士旅于西階上，辯。士旅酌。卒。

#### 主人獻庶子以下于阼階 {#6.4.5}

主人洗，升自西階，獻庶子于阼階上，如獻士之禮。辯，降洗，遂獻左右正與內小臣，皆于阼階上，如獻庶子之禮。

#### 燕末無筭爵無筭樂 {#6.4.6}

無筭爵。士也，有執膳爵者，有執散爵者。執膳爵者酌以進公，公不拜，受。執散爵者酌以之公，命所賜。所賜者興受爵，降席下，奠爵，再拜稽首。公答拜。受賜爵者以爵就席坐，公卒爵，然後飲。執膳爵者受公爵，酌，反奠之。受賜爵者興，授執散爵，執散爵者乃酌行之。唯受爵于公者拜。卒受爵者興，以酬士于西階上。士升，大夫不拜，乃飲，實爵。士不拜，受爵。大夫就席。士旅酌，亦如之。公有命徹冪，則卿大夫皆降，西階下北面東上，再拜稽首。公命小臣辭。公答再拜，大夫皆闢。遂升，反坐。士終旅于上，如初。無筭樂。

### 餘事 {#6.5}

#### 燕畢賔出 {#6.5.1}

宵，則庶子執燭于阼階上，司宮執燭于西階上，甸人執大燭于庭，閽人為大燭于門外。賔醉，北面坐取其薦脯以降。奏陔。賔所執脯以賜鍾人于門內霤，遂出。卿、大夫皆出。公不送。

#### 與異國臣燕 {#6.5.2}

公與客燕。曰：「寡君有不腆之酒，以請吾子之與寡君須臾焉。使某也以請。」對曰：「寡君，君之私也。君無所辱賜于使臣，臣敢辭。」「寡君固曰不腆，使某固以請！」「寡君，君之私也。君無所辱賜于使臣，臣敢固辭！」「寡君固曰不腆，使某固以請！」「某固辭，不得命，敢不從？」致命曰：「寡君使某，有不腆之酒，以請吾子之與寡君須臾焉！」「君貺寡君多矣，又辱賜于使臣，臣敢拜賜命！」

### 記 {#6.6}

記。燕，朝服，于寢。

其牲，狗也，亨于門外東方。

若與四方之賔燕，則公迎之于大門內，揖讓升。賔為苟敬，席于阼階之西，北面，有脀，不嚌肺，不啐酒。其介為賔。無膳尊，無膳爵。

與卿燕，則大夫為賔。與大夫燕，亦大夫為賔。

羞膳者與執冪者，皆士也。羞卿者，小膳宰也。

若以樂納賔，則賔及庭，奏肆夏，賔拜酒，主人答拜，而樂闋。公拜受爵，而奏肆夏，公卒爵，主人升，受爵以下，而樂闋。升歌鹿鳴，下管新宮，笙入三成，遂合鄉樂。若舞，則勺。

唯公與賔有俎。

獻公，曰：「臣敢奏爵以聽命。」

凡公所辭，皆慄階。凡慄階，不過二等。

凡公所酬，既拜，請旅侍臣。

凡薦與羞者，小膳宰也。

有內羞。君與射，則為下射，袒朱襦，樂作而後就物。小臣以巾授矢，稍屬。不以樂志。既發，則小臣受弓以授弓人。上射退于物一笴，既發，則答君而俟。若飲君，燕，則夾爵。君在，大夫射，則肉袒。

若與四方之賔燕，媵爵，曰：「臣受賜矣。臣請賛執爵者。」相者對曰：「吾子無自辱焉。」

有房中之樂。