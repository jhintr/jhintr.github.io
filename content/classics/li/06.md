---
title: "燕禮第六"
subtitle: ""
date: 2024-03-07T18:10:38+08:00
lastmod: 2024-03-07
draft: false
brewing: true
weight: 6
js:
    - /js/toc.js
    - /js/hashtag.js
    - /js/commentary.js
---

### 燕初戒備 {#6.0}

#### 告戒設具 {#6.0.1}

燕禮。小臣戒與者。<small>小臣相君燕飲之法。與者，謂留羣臣也。君以燕禮勞使臣，若臣有功，故與羣臣樂之，小臣則警戒告語焉，飲酒以合會為歡也。</small>膳宰具官饌于寢東。<small>膳宰，天子曰膳夫，掌君飲食膳羞者也。具官饌，具其官之所饌，謂酒也、牲也、脯醢也。寢，露寢。</small>樂人縣。<small>縣鍾磬也。國君無故不徹縣，言縣者，為燕新之。</small>設洗篚于阼階東南，當東霤，罍水在東，篚在洗西，南肆，設膳篚在其北，西面。<small>設此不言其官，賤也。當東霤者，人君為殿屋也，亦南北以堂深。肆，陳也。膳篚者，君象觚所饌也，亦南陳。言西面，尊之，異其文。</small>司宮尊于東楹之西，兩方壺，左玄酒，南上。公尊瓦大兩，有豐，冪用綌若錫，在尊南，南上。尊士旅食于門西，兩圜壺。<small>司宮，天子曰小宰，聽酒人之成要者也。尊方壺，為卿大夫士也，臣道直方，於東楹之西，予君專此酒也，玉藻曰「唯君面尊」。玄酒在南，順君之面也。瓦大，有虞氏之尊也，禮器曰「君尊瓦甒」。豐，形似豆，卑而大。冪用綌若錫，冬夏異也。在尊南，在方壺之南也。尊士旅食者用圜壺，變於卿大夫也。旅，眾也，士眾食，謂未得正祿，所謂庶人在官者也。今文錫為緆。</small>司宮筵賔于戶西，東上，無加席也。<small>筵，席也。席用蒲筵，緇布純。無加席，燕私禮，臣屈也。諸侯之官無司几筵也。</small>射人告具。<small>告事具於君。射人主此禮，以其或射也。</small>

#### 君臣各就位次 {#6.0.2}

小臣設公席于阼階上，西鄉，設加席，公升，即位于席，西鄉。<small>周禮「諸侯胙席，莞筵紛純，加繅席，畫純」。後設公席者，凡禮，卑者先即事，尊者後也。</small>小臣納卿大夫，卿大夫皆入門右，北面，東上。士立于西方，東面，北上。祝史立于門東，北面，東上。小臣師一人在東堂下，南面。士旅食者立于門西，東上。<small>納者以公命引而入也。自士以下，從而入，即位耳。師，長也，小臣之長一人，猶天子大僕，正君之服位者也。凡入門而右由闑東，左則由闑西。</small>公降立于阼階之東南，南鄉爾卿，卿西面北上，爾大夫，大夫皆少進。<small>爾，近也、移也，揖而移之近之也。大夫猶北面，少前。</small>

#### 命賔 {#6.0.3}

射人請賔。<small>命當由君出也。</small>公曰「命某為賔」。<small>某，大夫也。</small>射人命賔，賔少進，禮辭。<small>命賔者，東面南顧。禮辭，辭不敏也。</small>反命。<small>射人以賔之辭告於君。</small>又命之，賔再拜稽首，許諾。<small>又，復。</small>射人反命。<small>告賔許。</small>賔出，立于門外，東面。<small>當更以賔禮入。</small>公揖卿大夫，乃升就席。<small>揖之，人之也。</small>

#### 請命執役者 {#6.0.4}

小臣自阼階下北面請執冪者與羞膳者。<small>執冪者，執瓦大之冪也，方圜壺無冪。羞膳，羞於公，謂庶羞。</small>乃命執冪者，執冪者升自西階，立於尊南，北面，東上。<small>以公命於西階前命之也。東上，玄酒之冪為上也。羞膳者從而東，由堂東升自北階，房中西面，南上。不言之者，不升堂，畧之也。</small>膳宰請羞于諸公卿者。<small>小臣不請而使膳宰，於卑者彌畧也。禮以異為敬。</small>

#### 納賔 {#6.0.5}

射人納賔。<small>射人為擯者也。今文曰擯者。</small>賔入，及庭，公降一等，揖之。<small>及，至也。至庭，謂既入而左，北面時。</small>公升，就席。<small>以其將與主人為禮，不參之也。</small>

### 初燕盛禮 {#6.1}

#### 主人獻賔 {#6.1.1}

賔升自西階，主人亦升自西階，賔右北面至再拜，賔答再拜。<small>主人，宰夫也。宰夫，大宰之屬，掌賔客之獻飲食者也，其位在洗北西面。君於其臣雖為賔，不親獻，以其尊，莫敢伉禮也。至再拜者，拜賔來至也。天子膳夫為獻主。</small>主人降洗，洗南，西北面。<small>賔將從降，鄉之。</small>賔降，階西東面，主人辭降，賔對。<small>對，答。</small>主人北面盥，坐取觚洗，賔少進，辭洗，主人坐奠觚于篚，興對，賔反位。<small>賔少進者，又辭，宜違其位也。獻不以爵，辟正主也。古文觚皆為觶。</small>主人卒洗，賔揖，乃升。<small>賔每先升，尊也。</small>主人升，賔拜洗，主人賔右奠觚答拜，降盥。<small>主人復盥，為拜手坋塵也。</small>賔降，主人辭，賔對，卒盥，賔揖升，主人升。

坐取觚。<small>取觚，將就瓦大酌膳。</small>執冪者舉冪，主人酌膳，執冪者反冪。<small>君物曰膳，膳之言善也。酌君尊者，尊賔也。</small>主人筵前獻賔，賔西階上拜，筵前受爵，反位，主人賔右拜送爵。<small>賔既拜，前受觚，退復位。</small>膳宰薦脯醢。賔升筵。膳宰設折俎。<small>折俎，牲體骨也，鄉飲酒記曰「賔俎，脊脅肩肺」。</small>

賔坐，左執爵，右祭脯醢，奠爵于薦右，興取肺，坐絕祭，嚌之，興加于俎，坐挩手，執爵，遂祭酒，興，席末坐啐酒，降席，坐奠爵，拜，告旨，執爵興，主人答拜。<small>降席，席西也。旨，美也。</small>賔西階上北面坐卒爵，興，坐奠爵，遂拜，主人答拜。<small>遂拜，拜既爵也。</small>

#### 賔酢主人 {#6.1.2}

賔以虛爵降。<small>將酢主人。</small>主人降，賔洗南坐奠觚，少進，辭降，主人東面對。<small>上既言爵矣，復言觚者，嫌易之也，大射禮曰「主人西階西東面少進，對」。今文從此以下，觚皆為爵。</small>賔坐取觚，奠于篚下，盥洗。<small>篚下，篚南。</small>主人辭洗。<small>謙也。今文無洗。</small>賔坐奠觚于篚，興對，卒洗，及階揖，升，主人升，拜洗如賔禮。

賔降盥，主人降，賔辭降，卒盥，揖升，酌膳執冪如初，以酢主人于西階上，主人北面拜受爵，賔主人之左拜送爵。<small>賔既南面授爵，乃之左。</small>

主人坐祭，不啐酒。<small>辟正主也。未薦者，臣也。</small>不拜酒，不告旨。<small>主人之義。</small>遂卒爵，興，坐奠爵，拜，執爵興，賔答拜，主人不崇酒，以虛爵降，奠于篚。<small>崇，充也。不以酒謝賔，甘美君物也。</small>

#### 主人獻公 {#6.1.3}

賔降，立于西階西。<small>既受獻矣，不敢安盛。</small>射人升賔，賔升，立于序內，東面。<small>東西牆謂之序。大射禮曰「擯者以命升賔」。</small>主人盥，洗象觚，升實之，東北面獻于公。<small>象觚，觚有象骨飾也。取象觚者東面。</small>公拜受爵，主人降自西階，阼階下北面拜送爵。士薦脯醢，膳宰設折俎，升自西階。<small>薦，進也。大射禮曰「宰胥薦脯醢，由左房」。</small>

公祭如賔禮，膳宰賛授肺，不拜酒，立卒爵，坐奠爵，拜，執爵興。<small>凡異者，君尊，變於賔也。</small>主人答拜，升受爵以降，奠于膳篚。

#### 主人自酢于公 {#6.1.4}

更爵，洗，升酌膳酒以降，酢于阼階下，北面坐奠爵，再拜稽首，公答再拜。<small>更爵者，不敢襲至尊也。古文更為受。</small>主人坐祭，遂卒爵，再拜稽首，公答再拜，主人奠爵于篚。

#### 主人酬賔 {#6.1.5}

主人盥洗，升，媵觚于賔，酌散，西階上坐奠爵，拜賔，賔降筵，北面答拜。<small>媵，送也，讀或為揚，揚，舉也。酌散者，酌方壺酒也，於膳為散。今文媵皆作騰。</small>主人坐祭，遂飲，賔辭，卒爵，拜，賔答拜。<small>辭者，辭其代君行酒，不立飲也。此降於正主酬也。</small>

主人降洗，賔降，主人辭降，賔辭洗，卒洗，揖升，不拜洗。<small>不拜洗，酬而禮殺。</small>主人酌膳，賔西階上拜。<small>拜者，拜其酌己。</small>受爵于筵前，反位，主人拜送爵，賔升席，坐祭酒，遂奠于薦東。<small>遂者，因坐而奠，不北面也。奠之者，酬不舉也。</small>主人降復位，賔降筵西，東南面立。<small>賔不立于序內，位彌尊也。位彌尊者，其禮彌卑，記所謂一張一弛者，是之類與。</small>

#### 二人媵爵於公 {#6.1.6}

小臣自阼階下請媵爵者，公命長。<small>命長，使選卿大夫之中長幼可使者。</small>小臣作下大夫二人媵爵。<small>作，使也。卿為上大夫，不使之者，為其尊。</small>媵爵者阼階下皆北面再拜稽首，公答再拜。<small>再拜稽首，拜君命也。</small>媵爵者立于洗南，西面，北上，序進，盥洗角觶，升自西階，序進，酌散，交于楹北，降，阼階下皆奠觶，再拜稽首，執觶興，公答再拜。<small>序，次第也，猶代也。楹北，西楹之北也。交而相待於西階上，既酌，右還而反。往來以右為上。</small>媵爵者皆坐祭，遂卒觶，興，坐奠觶，再拜稽首，執觶興，公答再拜。

媵爵者執觶待于洗南。<small>待君命也。</small>小臣請致者。<small>請使一人與二人與，優君也。</small>若君命皆致，則序進，奠觶于篚，阼階下皆再拜稽首，公答再拜。

媵爵者洗象觶，升實之，序進，坐奠于薦南，北上，降，阼階下皆再拜稽首，送觶，公答再拜。<small>序進，往來由尊北，交于東楹之北，奠于薦南，不敢必君舉也。大射禮曰「媵爵者皆退反位」。</small>

#### 公舉媵爵酬賔遂旅酬 {#6.1.7}

公坐取大夫所媵觶，興以酬賔，賔降，西階下再拜稽首，公命小臣辭，賔升，成拜。<small>興以酬賔，就其階而酬之也。升成拜，復再拜稽首也。先時君辭之，於禮若未成然。</small>公坐奠觶，答再拜，執觶興，立卒觶，賔下拜，小臣辭，賔升，再拜稽首。<small>不言成拜者，為拜故下，實未拜也。下不輒拜，禮殺也。此賔拜于君之左，不言之者，不敢敵偶於君。</small>公坐奠觶，答再拜，執觶興。

賔進受虛爵，降，奠于篚，易觶洗。<small>君尊，不酌故也。凡爵，不相襲者也，於尊者言更，自敵以下言易，更作新。易，有故之辭。進受虛爵，尊君也。不言公酬賔於西階上及公反位者，亦尊君，空其文也。</small>公有命，則不易不洗，反升酌膳觶，下拜，小臣辭，賔升，再拜稽首。<small>下拜，下亦未拜。凡下未拜有二，或禮殺，或君親辭，君親辭則聞命即升，升乃拜，是亦不言成拜。</small>公答再拜。<small>拜於阼階上也。於是賔請旅侍臣。</small>

賔以旅酬於西階上。<small>旅，序也，以次序勸卿大夫飲酒。</small>射人作大夫長升受旅。<small>言作大夫，則卿存矣。長者尊先而卑後。</small>賔大夫之右坐奠觶，拜，執觶興，大夫答拜。<small>賔在右者，相飲之位。</small>賔坐祭，立飲，卒觶，不拜。<small>酬而禮殺。</small>若膳觶也，則降更觶洗，升實散，大夫拜受，賔拜送。<small>言更觶，卿尊也。</small>大夫辯受酬，如受賔酬之禮，不祭，卒受者以虛觶降，奠于篚。<small>卒，猶後也。大射禮曰「奠于篚，復位」。今文辯皆作徧。</small>

### 燕禮再成 {#6.2}

#### 主人獻卿或獻孤 {#6.2.1}

主人洗，升，實散，獻卿于西階上。<small>酬而後獻卿，別尊卑也。飲酒成於酬也。</small>司宮兼卷重席，設于賔左，東上。<small>言兼卷，則每卿異席也。重席，重蒲筵緇布純也。卿坐東上，統於君也。席自房來。</small>卿升，拜受觚，主人拜送觚，卿辭重席，司宮徹之。<small>徹，猶去也。重席雖非加，猶為其重累去之，辟君也。</small>乃薦脯醢。

卿升席坐，左執爵，右祭脯醢，遂祭酒，不啐酒，降席，西階上北面坐卒爵，興，坐奠爵，拜，執爵興，主人答拜，受爵，卿降復位。<small>不酢，辟君也。卿無俎者，燕主於羞。</small>辯獻卿，主人以虛爵降，奠于篚。<small>今文無奠于篚。</small>射人乃升卿，卿皆升就席。

若有諸公，則先卿獻之，如獻卿之禮。<small>諸公者，謂大國之孤也。孤一人，言諸者，容牧有三監。</small>席于阼階西，北面，東上，無加席。<small>席孤北面，為其大尊，屈之也。亦因阼階西位近君，近君則屈，親寵茍敬私暱之坐。</small>

#### 再請二大夫媵觶 {#6.2.2}

小臣又請媵爵者，二大夫媵爵如初。<small>又，復。</small>請致者，若命長致，則媵爵者奠觶于篚，一人待于洗南，長致，致者阼階下再拜稽首，公答再拜。<small>命長致者，公或時未能舉，自優暇也。古文云阼階下北面再拜。</small>洗象觶，升，實之，坐奠于薦南，降，與立于洗南者二人皆再拜稽首送觶，公答再拜。<small>奠于薦南者，於公所用酬賔觶之處。二人俱拜，以其共勸君。</small>

#### 公又行爵為卿舉旅 {#6.2.3}

公又行一爵，若賔若長，唯公所酬。<small>一爵，先媵者之下觶也。若賔若長，則賔禮殺矣。長，公卿之尊者也。賔則以酬長，長則以酬賔。</small>以旅于西階上如初，大夫卒受者以虛觶降，奠于篚。

### 燕禮三成 {#6.3}

#### 主人獻大夫兼有胥薦主人之事 {#6.3.1}

主人洗，升，獻大夫于西階上，大夫升，拜受觚，主人拜送觚。

大夫坐祭，立卒爵，不拜既爵，主人受爵，大夫降，復位。<small>既，盡也。不拜之者，禮又殺。</small>胥薦主人于洗北，西面，脯醢，無脀。<small>胥，膳宰之吏也。主人，大夫之下，先大夫薦之，尊之也。不於上者，上無其位也。脀，俎實。</small>辯獻大夫，遂薦之，繼賔以西，東上。<small>徧獻之乃薦，畧賤也。亦獻而后布席也。</small>卒，射人乃升大夫，大夫皆升就席。

#### 升歌 {#6.3.2}

席工于西階上，少東，樂正先升，北面立于其西。<small>工，瞽矇歌諷誦詩者也。凡執技藝者稱工，少牢饋食禮曰「皇尸命工祝」，樂記師乙曰「乙，賤工也」。樂正，于天子樂師也，凡樂，掌其序事，樂成則告備。</small>小臣納工，工四人，二瑟，小臣左何瑟，面鼓、執越、內弦、右手相，入，升自西階，北面東上坐，小臣坐授瑟，乃降。<small>工四人者，燕禮輕，從大夫制也。面鼓者，燕尚樂，可鼓者在前也。越，瑟下孔也。內弦，弦為主也。相，扶工也。後二人徒相。天子大僕二人也，小臣四人，祭僕六人，御僕十二人，皆同官。</small>工歌鹿鳴、四牡、皇皇者華。<small>三者皆小雅篇也。鹿鳴，君與臣下及四方之賔宴，講道脩政之樂歌也，此采其己有旨酒，以召嘉賔，嘉賔既來，示我以善道，又樂嘉賔有孔昭之明德，可則傚也。四牡，君勞使臣之來樂歌也，此采其勤苦王事，念將父母，懷歸傷悲，忠孝之至，以勞賔也。皇皇者華，君遣使臣之樂歌也，此采其更是勞苦，自以為不及，欲諮謀於賢知而以自光明也。</small>

#### 獻工 {#6.3.2}

卒歌，主人洗，升，獻工，工不興，左瑟，一人拜受爵，主人西階上拜送爵。<small>工歌乃獻之，賤者先就事也。左瑟，便其右。一人，工之長者也。工拜於席。</small>薦脯醢。<small>輒薦之，變於大夫也。</small>使人相祭。<small>使扶工者相其祭薦祭酒。</small>卒爵，不拜。<small>賤，不備禮。</small>主人受爵。<small>將復獻眾工也。</small>眾工不拜受爵，坐祭，遂卒爵，辯有脯醢，不祭，主人受爵，降，奠于篚。<small>遂，猶因也。古文曰卒爵不拜。</small>

#### 公三舉旅以成獻大夫之禮 {#6.3.3}

公又舉奠觶，唯公所賜，以旅于西階上如初。<small>言賜者，君又彌尊，賔長彌卑。</small>

#### 奏笙 {#6.3.4}

卒。<small>旅畢也。</small>笙入，立于縣中，奏南陔、白華、華黍。<small>以笙播此三篇之詩。縣中，縣中央也。鄉飲酒禮曰「磬南，北面奏」。南陔、白華、華黍，皆小雅篇也，今亡，其義未聞。昔周之興也，周公制禮作樂，采時世之詩以為樂歌，所以通情相風切也，其有此篇明矣，後世衰微，幽厲尤甚，禮樂之書稍稍廢棄，孔子曰「吾自衛反魯，然後樂正，雅頌各得其所」，謂當時在者而復重雜亂者也，惡能存其亡者乎？且正考父校商之名頌十二篇于周大師，歸以祀其先王，至孔子二百年之閒，五篇而已，此其信也。</small>

#### 獻笙 {#6.3.5}

主人洗，升，獻笙于西階上，一人拜，盡階，不升堂，受爵，降，主人拜送爵，階前坐祭，立卒爵，不拜既爵，升，授主人。<small>一人，笙之長者也。鄉射禮曰「笙一人拜于下」。</small>眾笙不拜受爵，降，坐祭，立卒爵，辯有脯醢，不祭。

#### 歌笙閒作遂合鄉樂而告樂備 {#6.3.6}

乃閒歌魚麗、笙由庚，歌南有嘉魚、笙崇丘，歌南山有臺、笙由儀。<small>閒，代也，謂一歌則一吹也。六者皆小雅篇也。魚麗言太平年豐物多也，此采其物多酒旨，所以優賔也。南有嘉魚言大平君子有酒，樂與賢者共之也，此采其能以禮下賢者，賢者纍蔓而歸之，與之宴樂也。南山有臺言大平之治以賢者為本也，此采其愛友賢者，為邦家之基、民之父母，既欲其身之壽考，又欲其名德之長也。由庚、崇丘、由儀今亡，其義未聞。</small>

遂歌鄉樂，周南關雎、葛覃、卷耳，召南鵲巢、采蘩、采蘋。<small>周南召南，國風篇也，王后、國君夫人房中之樂歌也。關雎言后妃之德，葛覃言后妃之職，卷耳言后妃之志，鵲巢言國君夫人之德，采蘩言國君夫人不失職也，采蘋言卿大夫之妻能脩其法度也。昔大王王季居于岐山之陽，躬行召南之教，以興王業，及文王而行周南之教以受命，大雅云「刑于寡妻，至于兄弟，以御于家邦」，謂此也。其始一國爾，文王作邑于豐，以故地為卿士之采地，乃分為二國，周，周公所食也，召，召公所食也。於時文王三分天下有其二，德化被于南土，是以其詩有仁賢之風者，屬之召南焉，有聖人之風者，屬之周南焉。夫婦之道者，生民之本，王政之端，此六篇者，其教之原也，故國君與其臣下及四方之賔燕，用之合樂也。鄉樂者，風也，小雅為諸侯之樂，大雅、頌為天子之樂，鄉飲酒升歌小雅，禮盛者可以進取，燕合鄉樂者，禮輕者可以逮下也。春秋傳曰「肆夏、繁遏、渠，天子所以享元侯也，文王、大明、緜，兩君相見之樂也」，然則諸侯相與燕，升歌大雅，合小雅也，天子與次國小國之君燕亦如之，與大國之君燕，升歌頌，合大雅。其笙閒之篇未聞。</small>

大師告于樂正曰「正歌備」。<small>大師，上工也，掌合陰陽之聲，教六詩，以六律為之音者也，子貢問師乙曰「吾聞聲歌各有宜也，如賜者宜何歌也」，是明其掌而知之也。正歌者，升歌及笙各三終，閒歌三終，合樂三終，為一備。備亦成也。</small>樂正由楹內，東楹之東告于公，乃降復位。<small>言由楹內者，以其立於堂廉也。復位，位在東縣之北。</small>

### 坐燕盡歡 {#6.4}

#### 立司正命安賔 {#6.4.1}

射人自阼階下，請立司正，公許。射人遂為司正。<small></small>司正洗角觶，南面坐奠于中庭，升，東楹之東受命，西階上北面命卿、大夫：「君曰以我安！」卿、大夫皆對曰：「諾！敢不安？」<small></small>司正降自西階，南面坐取觶，升酌散，降，南面坐奠觶，右還，北面少立，坐取觶，興，坐不祭，卒觶，奠之，興，再拜稽首。<small></small>左還，南面坐取觶，洗，南面反奠于其所。<small></small>升自西階，東楹之東，請徹俎降，公許。告于賔，賔北面取俎以出。膳宰徹公俎，降自阼階以東。<small></small>卿、大夫皆降，東面北上。<small></small>賔反入，及卿、大夫皆說屨，升就席。公以賔及卿、大夫皆坐，乃安。<small></small>羞庶羞。<small></small>大夫祭薦。<small></small>司正升受命，皆命：君曰：「無不醉！」賔及卿、大夫皆興，對曰：「諾！敢不醉？」皆反坐。<small></small>

#### 主人辯獻士及旅食 {#6.4.2}

主人洗，升，獻士于西階上。士長升，拜受觶，主人拜送觶。<small></small>士坐祭，立飲，不拜既爵。其他不拜，坐祭，立飲。<small></small>乃薦司正與射人一人、司士一人、執冪二人，立于觶南，東上。辯獻士。士既獻者立于東方，西面北上。乃薦士。<small></small>祝史，小臣師，亦就其位而薦之。<small></small>主人就旅食之尊而獻之。旅食不拜，受爵，坐祭，立飲。<small></small>

#### 因燕而射以樂賔 {#6.4.3}

若射，則大射正為司射，如鄉射之禮。<small></small>

#### 賔媵觶于公公為士舉旅酬 {#6.4.4}

賔降洗，升媵觚于公，酌散，下拜。公降一等，小臣辭。賔升，再拜稽首，公答再拜。<small></small>賔坐祭，卒爵，再拜稽首，公答再拜。賔降洗象觶，升酌膳，坐奠于薦南，降拜。小臣辭。賔升成拜，公答再拜。賔反位。<small></small>公坐取賔所媵觶，興。唯公所賜。<small></small>受者如初受酬之禮，降更爵洗，升酌膳，下拜。小臣辭。升成拜，公答拜。乃就席，坐行之。<small></small>有執爵者。<small></small>唯受于公者拜。<small></small>司正命執爵者爵辯，卒受者興以酬士。<small></small>大夫卒受者以爵興，西階上酬士。士升，大夫奠爵拜，士答拜。大夫立卒爵，不拜，實之。士拜受，大夫拜送。士旅于西階上，辯。<small></small>士旅酌。<small></small>卒。

#### 主人獻庶子以下于阼階 {#6.4.5}

主人洗，升自西階，獻庶子于阼階上，如獻士之禮。辯，降洗，遂獻左右正與內小臣，皆于阼階上，如獻庶子之禮。<small></small>

#### 燕末無筭爵無筭樂 {#6.4.6}

無筭爵。<small></small>士也，有執膳爵者，有執散爵者。執膳爵者酌以進公，公不拜，受。執散爵者酌以之公，命所賜。所賜者興受爵，降席下，奠爵，再拜稽首。公答拜。<small></small>受賜爵者以爵就席坐，公卒爵，然後飲。<small></small>執膳爵者受公爵，酌，反奠之。<small></small>受賜爵者興，授執散爵，執散爵者乃酌行之。<small></small>唯受爵于公者拜。卒受爵者興，以酬士于西階上。士升，大夫不拜，乃飲，實爵。<small></small>士不拜，受爵。大夫就席。士旅酌，亦如之。公有命徹冪，則卿大夫皆降，西階下北面東上，再拜稽首。公命小臣辭。公答再拜，大夫皆闢。<small></small>遂升，反坐。士終旅于上，如初。<small></small>無筭樂。<small></small>

### 餘事 {#6.5}

#### 燕畢賔出 {#6.5.1}

宵，則庶子執燭于阼階上，司宮執燭于西階上，甸人執大燭于庭，閽人為大燭于門外。<small></small>賔醉，北面坐取其薦脯以降。<small></small>奏陔。<small></small>賔所執脯以賜鍾人于門內霤，遂出。<small></small>卿、大夫皆出。<small></small>公不送。<small></small>

#### 與異國臣燕 {#6.5.2}

公與客燕。<small></small>曰：「寡君有不腆之酒，以請吾子之與寡君須臾焉。使某也以請。」<small></small>對曰：「寡君，君之私也。君無所辱賜于使臣，臣敢辭。」<small></small>「寡君固曰不腆，使某固以請！」「寡君，君之私也。君無所辱賜于使臣，臣敢固辭！」<small></small>「寡君固曰不腆，使某固以請！」「某固辭，不得命，敢不從？」<small></small>致命曰：「寡君使某，有不腆之酒，以請吾子之與寡君須臾焉！」<small></small>「君貺寡君多矣，又辱賜于使臣，臣敢拜賜命！」<small></small>

### 記 {#6.6}

記。燕，朝服，於寢。<small></small>

其牲，狗也。<small></small>亨于門外東方。<small></small>

若與四方之賔燕，則公迎之于大門內，揖讓升。<small></small>賔為苟敬，席于阼階之西，北面，有脀，不嚌肺，不啐酒。其介為賔。<small></small>無膳尊，無膳爵。<small></small>

與卿燕，則大夫為賔。與大夫燕，亦大夫為賔。<small></small>

羞膳者與執冪者，皆士也。<small></small>羞卿者，小膳宰也。<small></small>

若以樂納賔，則賔及庭，奏肆夏，賔拜酒，主人答拜，而樂闋。公拜受爵，而奏肆夏，公卒爵，主人升，受爵以下，而樂闋。<small></small>升歌鹿鳴，下管新宮，笙入三成。<small></small>遂合鄉樂。<small></small>若舞，則勺。<small></small>

唯公與賔有俎。<small></small>

獻公，曰：「臣敢奏爵以聽命。」<small></small>

凡公所辭，皆栗階。<small></small>凡栗階，不過二等。<small></small>

凡公所酬，既拜，請旅侍臣。<small></small>

凡薦與羞者，小膳宰也。<small></small>

有內羞。<small></small>君與射，則為下射，袒朱襦，樂作而後就物。小臣以巾授矢，稍屬。<small></small>不以樂志。<small></small>既發，則小臣受弓以授弓人。<small></small>上射退于物一笴，既發，則答君而俟。<small></small>若飲君，燕，則夾爵。<small></small>君在，大夫射，則肉袒。<small></small>

若與四方之賔燕，媵爵，曰：「臣受賜矣。臣請賛執爵者。」<small></small>相者對曰：「吾子無自辱焉。」<small></small>

有房中之樂。<small></small>