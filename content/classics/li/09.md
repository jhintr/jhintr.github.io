---
title: "公食大夫禮第九"
subtitle: ""
date: 2024-03-07T18:10:50+08:00
lastmod: 2024-03-07
draft: false
brewing: true
weight: 9
---

公食大夫之禮。使大夫戒，各以其爵。上介出請，入告。三辭。賔出，拜辱。大夫不答拜，將命。賔再拜稽首。大夫還，賔不拜送，遂從之。賔朝服即位于大門外，如聘。

即位，具。羹定，甸人陳鼎七，當門，南面西上，設扃鼏，鼏若束若編。設洗如饗。小臣具槃匜，在東堂下。宰夫設筵，加席、幾。無尊。飲酒、漿飲，俟于東房。凡宰夫之具，饌于東房。

公如賔服迎賔于大門內。大夫納賔。賔入門左，公再拜，賔辟，再拜稽首。公揖入，賔從。及廟門，公揖入。賔入，三揖。至于階，三讓。公升二等，賔升。大夫立于東夾南，西面北上。士立于門東，北面西上。小臣，東堂下，南面西上。宰，東夾北，西面南上。內官之士在宰東北，西面南上。介，門西，北面西上。公當楣北鄉，至壹拜，賔降也，公再拜。賔，西階東，北面答拜。擯者辭，拜也，公降一等。辭曰：「寡君從子，雖將拜，興也！」賔粟階升，不拜，命之成拜，階上北面再拜稽首。知士舉鼎，去鼏于外，次于。陳鼎于碑南，南面西上。右人抽扃，坐奠于鼎西南，順出自鼎西，左人待載。雍人以俎入，陳于鼎南。旅人南面加匕于鼎，退。大人長盥洗東南，西面北上，序進盥。退者與進者交于前。卒盥，序進，南面匕。載者西面。魚臘飪。載體進奏。魚七，縮俎，寢右。腸、胃七，同俎。倫膚七。腸、胃、膚，皆橫諸俎，垂之。大夫既匕，匕奠于鼎，逆退，複位。

公降盥，賔降，公辭。卒盥，公壹揖壹讓。公升，賔升。宰夫自東房授醯醬，公設之。賔辭，北面坐遷而東遷所。公立于序內，西鄉。賔立于階西，疑立。宰夫自東房薦豆六，設于醬東，西上，韭菹，以東醓醢、昌本，昌本南麋臡以西菁菹、鹿臡。士設俎于豆南，西上，牛、羊、豕，魚在牛南，臘、腸、胃亞之，膚以為特。旅人取匕，甸人舉鼎，順出，奠于其所。宰夫設黍、稷六簋于俎西，二以並，東北上。黍當牛俎，其西稷，錯以終，南陳。大羹湆，不和，實于鐙。宰右執鐙，左執蓋，由門入，升自阼階，盡階，不升堂，授公，以蓋降，出，入反位。公設之于醬西，賔辭，坐遷之。宰夫設鉶四于豆西，東上，牛以西羊，羊南豕豕以東牛。飲酒，實于觶，加于豐。宰夫右執觶，左執豐，進設于豆東。宰夫東面，坐啟簋會，各卻于其西。賛者負東房，南面，告具于公。

公再拜，揖食，賔降拜，公辭，賔升，再拜稽首。賔升席，坐取韭菹，以辯擩于醢，上豆之間祭。賛者東面坐取黍，實于左手，辯，又取稷，辯，反于右手，興，以授賔，賔祭之。三牲之肺不離，賛者辯取之，壹以授賔。賔興愛，坐祭。挩手，扱上鉶以柶，辯擩之，上鉶之間祭。祭飲酒于上豆之間。魚、臘、醬、湆不祭。

宰夫授公飯粱，公設之于湆西。賔北面辭，坐遷之。公與賔皆復初位。宰夫膳稻于粱西。士羞庶羞，皆有大、蓋，執豆如宰。先者反之，由門入，升自西階。先者一人升，設于稻南簋西，間容人。旁四列，西北上，膷以東，臐、膮、牛炙。炙南醢以西，牛胾、醢、牛鮨，鮨南羊炙，以東羊胾、醢、豕炙，炙南醢，以西豕胾、芥醬、魚膾。眾人騰羞者盡階、不升堂，授，以蓋降，出。賛者負東房，告備于公。

賛升賔。賔坐席末，取粱，即稻，祭于醬湆間。賛者北面坐，辯取庶羞之大，興，一以授賔。賔受，兼壹祭之。賔降拜，公辭。賔升，再拜稽首。公答再拜。

賔北面自間坐，左擁簠粱，右執湆，以降。公辭。賔西面坐奠于階西，東面對，西面坐取之，栗階升，北面反奠于其所，降辭公。公許，賔升，公揖退于箱。擯者退，負東塾而立。賔坐，遂捲加席，公不辭。賔三飯以湆醬。宰夫執觶漿飲與其豐以進。賔挩手，興受。宰夫設其豐于稻西。庭實設。賔坐祭，遂飲，奠于豐上。

公受宰夫束帛以侑，西鄉立。賔降筵，北面。擯者進相幣。賔降辭幣，升聽命，降拜。公辭。賔升，再拜稽首，受幣，當東楹，北面，退，西楹西，東面立。公壹拜，賔降也，公再拜。介逆出。賔北面揖，執庭實以出。公降立。上介受賔幣，從者訝受皮。

賔入門左，沒霤，北面再拜稽首。公辭，揖讓如初，升。賔再拜稽首，公答再拜。賔降辭公，如初。賔升，公揖退于箱。賔卒食會飯，三飲，不以醬湆。

挩手，興，北面坐，取粱與醬以降，西面坐奠于階西，東面再拜稽首。公降，再拜。介逆出，賔出。公送于大門內，再拜。賔不顧。

有司捲三牲之俎，歸于賔館。魚臘不與。

明日，賔朝服拜賜于朝，拜食與侑幣，皆再拜稽首。訝聽之。

上大夫八豆，八簋，六鉶，九俎，魚臘皆二俎，魚，腸胃，倫膚，若九，若十有一，下大夫則若七，若九。庶羞，西東毋過四列。上大夫，庶羞二十，加于下大夫，以雉、兔、鶉、鴽。

若不親食，使大夫各以其爵、朝服以侑幣致之。豆實，實于瓮，陳于楹外，二以並，北陳。簋實，實于筐，陳于楹內、兩楹間，二以並，南陳。庶羞陳于碑內，庭實陳于碑外。牛、羊、豕陳于門內，西方，東上。賔朝服以受，如受饔禮。無擯。明日，賔朝服以拜賜于朝。訝聽命。

大夫相食，親戒速。迎賔于門外，拜至，皆如饗拜。降盥。受醬、湆、侑幣——束錦也，皆自阼階降堂受，授者升一等。賔止也。賔執粱與湆，之西序端。主人辭，賔反之。捲加席，主人辭，賔反之。辭幣，降一等，主人從。受侑幣，再拜稽首。主人送幣，亦然。辭于主人，降一等，主人從。卒食，徹于西序端，東面再拜，降出。其他皆如公食大夫之禮。

若不親食，則公作大夫朝服以侑幣致之。賔受于堂。無擯。

記。不宿戒，戒不速。不授幾。無阼席。亨于門外東方。司宮具幾，與蒲筵常緇布純，加萑席尋玄帛純，皆捲自末。宰夫筵，出自東房。賔之乘車在大門外西方，北面立。鉶芼，牛藿，羊苦，豕薇，皆有滑。賛者盥，從俎升。簠有蓋幂。凡炙無醬。上大夫：蒲筵加萑席。其純，皆如下大夫純。卿擯由下。上賛，下大夫也。上大夫，庶羞。酒飲，漿飲，庶羞可也。拜食與侑幣，皆再拜稽首。