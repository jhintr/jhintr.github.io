---
title: "公食大夫禮第九"
subtitle: ""
date: 2024-03-07T18:10:50+08:00
lastmod: 2024-05-10
draft: false
brewing: false
weight: 9
js:
    - /js/toc.js
    - /js/hashtag.js
    - /js/commentary.js
---

## 將食 {#9.0}

### 戒賔 {#9.0.1}

公食大夫之禮。使大夫戒，各以其爵。<small>戒，猶告也。告之必使同班，敵者易以相親敬。</small>上介出請，入告。<small>問所以來事。</small>三辭。<small>為既先受賜，不敢當。</small>賔出，拜辱。<small>拜使者屈辱來迎己。</small>大夫不答拜，將命。<small>不答拜，為人使也。將，猶致也。</small>賔再拜稽首。<small>受命。</small>大夫還。<small>復於君。</small>賔不拜送，遂從之。<small>不拜送者，為從之，不終事。</small>賔朝服即位于大門外，如聘。<small>於是朝服，則初時玄端。如聘，亦入于次俟。</small>

### 陳具 {#9.0.2}

即位，具。<small>主人也。擯者俟君於大門外，卿大夫士序，及宰夫具其饌物，皆於庿門之外。</small>羹定。<small>肉謂之羹。定，猶孰也。著之者，下以為節。</small>甸人陳鼎七，當門，南面，西上，設扃鼏，鼏若束若編。<small>七鼎，一大牢也。甸人，冢宰之屬，兼亨人者。南面西上，以其為賔，統於外也。扃，鼎扛，所以舉之者也。凡鼎鼏，蓋以茅為之，長則束本，短則編其中央。今文扃作鉉，古文鼏皆作密。</small>設洗如饗。<small>必如饗者，先饗後食，如其近者也。饗禮亡，燕禮則設洗於阼階東南。古文饗或作鄉。</small>小臣具槃匜，在東堂下。<small>為公盥也。公尊，不就洗。小臣於小賔客饗食，掌正君服位。</small>宰夫設筵，加席几。<small>設筵於戶西，南面而左几。公不賔至授几者，親設湆醬，可以畧此。</small>無尊。<small>主於食，不獻酬。</small>飲酒、漿飲俟于東房。<small>飲酒，清酒也。漿飲，酨漿也。其俟，奠於豐上也。飲酒先言飲，明非獻酬之酒也。漿飲先言漿，別於六飲也。</small>凡宰夫之具饌于東房。<small>凡，非一也。飲食之具，宰夫所掌也。酒漿不在凡中者，雖無尊，猶嫌在堂。</small>

## 迎賔設俎 {#9.1}

### 賔入拜至 {#9.1.1}

公如賔服，迎賔于大門內。<small>不出大門，降於國君。</small>大夫納賔。<small>大夫，謂上擯也。納賔以公命。</small>賔入門左，公再拜，賔辟，再拜稽首。<small>左，西方，賔位也。辟，逡遁，不敢當君拜也。</small>公揖入，賔從。<small>揖入，道之。</small>及廟門，公揖入。<small>廟，禰廟也。</small>賔入，三揖。<small>每曲揖，及當碑揖，相人偶。</small>至于階，三讓。<small>讓先升。</small>公升二等，賔升。<small>遠下人君。</small>

大夫立于東夾南，西面，北上。<small>東夾南，東西節也。取節於夾，明東於堂。</small>士立于門東，北面，西上。<small>統於門者，非其正位，辟賔在此。</small>小臣東堂下，南面，西上。宰東夾北，西面，南上。<small>宰，宰夫之屬也。古文無南上。</small>內官之士在宰東北，西面，南上。<small>夫人之官，內宰之屬也。自卿大夫至此，不先即位，從君而入者，明助君饗食，賔自無事。</small>介門西，北面，西上。<small>西上，自統於賔也。然則承擯以下立於士西，少進，東上。</small>

公當楣北鄉，至再拜，賔降也，公再拜。<small>楣謂之梁。至再拜者，興禮俟賔，嘉其來也。公再拜，賔降矣。</small>賔西階東，北面答拜。<small>西階東，少就主君，敬也。</small>擯者辭。<small>辭拜於下。</small>拜也，公降一等，辭曰「寡君從，子雖將拜，興也」。<small>賔降再拜，公降，擯者釋辭矣。賔猶降，終其再拜稽首。興，起也。</small>賔栗階升，不拜。<small>自以己拜也。栗，寔栗也，不拾級連步，趨主國君之命。不拾級而下曰辵。</small>命之成拜，階上北面再拜稽首。<small>賔降拜，主君辭之，賔雖終拜，於主君之意，猶為不成。</small>

### 載鼎實於俎 {#9.1.2}

士舉鼎，去幂於外，次入，陳鼎于碑南，南[^2]面，西上，右人抽扃，坐奠于鼎西，南順，出自鼎西，左人待載。<small>入由東，出由西，明為賔也。今文奠為委，古文待為持。</small>雍人以俎入，陳于鼎南，旅人南面加匕于鼎，退。<small>旅人，雍人之屬，旅食者也。雍人言入，旅人言退，文互相備也。出入之由，亦如舉鼎者。匕俎每器一人，諸侯官多也。</small>大夫長盥，洗東南，西面，北上，序進盥，退者與進者交于前，卒盥，序進，南面匕。<small>長，以長幼也。序，猶更也。前，洗南。</small>載者西面。<small>載者，左人，亦序自鼎東，西面於其前，大夫匕則載之。</small>

[^2]: 南：原缺，據補。

魚腊飪。<small>飪，孰也。食禮宜孰，饗有腥者。</small>載體，進奏。<small>體，謂牲與腊也。奏，謂皮膚之理也。進其理本在前。下大夫體七个。</small>魚七，縮俎，寢右。<small>右首也。寢右，進鬐也。乾魚近腴多骨鯁。</small>腸胃七，同俎。<small>以其同類也。不異其牛羊，腴賤也。此俎實凡二十八。</small>倫膚七。<small>倫，理也，謂精理滑脃者。今文倫或作論。</small>腸胃膚皆橫諸俎，垂之。<small>順其在牲之性也。腸胃垂及俎拒。</small>大夫既匕，匕奠于鼎，逆退復位。<small>事畢，宜由便也。士匕載者，又待設俎。</small>

## 食賔 {#9.2}

### 為賔設正饌 {#9.2.1}

公降盥。<small>將設醬。</small>賔降，公辭。<small>辭其從己。</small>卒盥，公壹揖壹讓，公升，賔升。<small>揖讓皆壹，殺於初。古文壹皆作一。</small>宰夫自東房授醯醬。<small>授，授公也。醯醬，以醯和醬。</small>公設之。<small>以其為饌本。</small>賔辭，北面坐遷而東遷所。<small>東遷所，奠之東側其故處。</small>公立于序內，西鄉。<small>不立阼階上，示親饌。</small>賔立于階西，疑立。<small>不立階上，以主君離阼也。疑，正立也，自定之貌。今文曰西階。</small>

宰夫自東房薦豆六，設于醬東，西上，韭菹以東醓醢、昌本，昌本南麋臡，以西菁菹、鹿臡。<small>醓醢，醢有醓。昌本，昌蒲本，菹也。醢有骨謂之臡。菁，蓂菁，菹也。今文臡皆作麋。</small>士設俎于豆南，西上，牛羊豕，魚在牛南，腊腸胃亞之。<small>亞，次也。不言䋫錯，俎尊。</small>膚以為特。<small>直豕與腸胃東也。特膚者，出下牲，賤。</small>旅人取匕，甸人舉鼎，順出，奠于其所。<small>以其空也。其所，謂當門。</small>

宰夫設黍稷六簋于俎西，二以並，東北上，黍當牛俎，其西稷，錯以終，南陳。<small>並，併也。今文曰併，古文簋皆作軌。</small>大羹湆，不和，實于鐙，宰右執鐙，左執蓋，由門入，升自阼階，盡階，不升堂，授公，以蓋降出，入反位。<small>大羹湆，煮肉汁也。大古之羹不和，無鹽菜。瓦豆謂之鐙。宰謂大宰，宰夫之長也。有蓋者，饌自外入，為風塵。今文湆為汁，又曰入門自阼階，無升。</small>公設之于醬西，賔辭，坐遷之。<small>亦東遷所。</small>

宰夫設鉶四于豆西，東上，牛以西羊，羊南豕，豕以東牛。<small>鉶，菜和羹之器。</small>飲酒，實于觶，加于豐。<small>豐，所以承觶者也，如豆而卑。</small>宰夫右執觶，左執豐，進設于豆東。<small>食有酒者，優賔也。設于豆東，不舉也。燕禮記曰「凡奠者於左」。</small>宰夫東面坐啟簋會，各卻于其西。<small>會，簋蓋也。亦一一合卻之，各當其簋之西。</small>賛者負東房，南面，告具于公。<small>負東房，負房戶而立也。南面者，欲得鄉公與賔也。</small>

### 賔祭正饌 {#9.2.2}

公再拜，揖食。<small>再拜，拜賔饌具。</small>賔降拜。<small>答公拜。</small>公辭，賔升，再拜稽首。<small>不言成拜，降未拜。</small>賔升席，坐取韭菹，以辯擩于醢，上豆之閒祭。<small>擩，猶染也。今文無于。</small>賛者東面坐取黍，實于左手，辯，又取稷，辯，反于右手，興以授賔，賔祭之。<small>取授以右手，便也。賔亦興受，坐祭之，於豆祭也。獨云賛興，優賔也。少儀曰「受立授立不坐」。</small>三牲之肺不離，賛者辯取之，壹以授賔。<small>肺不離者，刌之也。不言刌，刌則祭肺也，此舉肺，不離而刌之，便賔祭也。祭離肺者，絕肺祭也。壹，猶稍也。古文壹作一。</small>賔興受，坐祭。<small>於是云賔興受坐祭，重牲也。賔亦每肺興受，祭於豆祭。</small>挩手，扱上鉶以柶，辯擩之，上鉶之閒祭。<small>扱以柶，扱其鉶菜也。挩，拭也，拭以巾。</small>祭飲酒於上豆之間，魚腊醬湆不祭。<small>不祭者，非食物之盛者。</small>

### 為賔設加饌 {#9.2.3}

宰夫授公飯粱，公設之于湆西，賔北面辭，坐遷之。<small>既告具矣，而又設此，殷勤之加也。遷之，遷而西之，以其東上也。</small>公與賔皆復初位。<small>位，序內階西。</small>宰夫膳稻于粱西。<small>膳，猶進也。進稻粱者以簠。</small>士羞庶羞，皆有大，蓋執豆，如宰。<small>羞，進也。庶，眾也。進眾珍味可進者。大，以肥美者特為臠，所以祭也，魚或謂之膴，膴，大也，唯醢醬無大。如宰，如其進大羹湆，右執豆，左執蓋。</small>先者反之，由門入，升自西階。<small>庶羞多，羞人不足，則相授於階上，復出取也。</small>先者一人升，設于稻南簋西，間容人。<small>簋西，黍稷西也。必言稻南者，明庶羞加，不與正豆併也。間容人者，賔當從間往來也。</small>旁四列，西北上。<small>不統於正饌者，雖加，自是一禮，是所謂羹胾中別。</small>

膷，以東臐、膮、牛炙。<small>膷臐膮，今時臛也，牛曰膷，羊曰臐，豕曰膮，皆香美之名也。古文膷作香，臐作薰。</small>炙南醢，以西牛胾、醢、牛鮨。<small>先設醢，䋫之以次也。內則謂鮨為膾，然則膾用鮨。今文鮨作鰭。</small>鮨南羊炙，以東羊胾、醢、豕炙，炙南醢，以西豕胾、芥醬、魚膾。<small>芥醬，芥實醬也。內則曰「膾，春用葱，秋用芥」。</small>眾人騰羞者，盡階，不升堂，授以蓋降出。<small>騰當作媵，媵，送也。授，授先者一人。</small>賛者負東房，告備于公。<small>復告庶羞具者，以其異饌。</small>

### 賔祭加饌 {#9.2.4}

賛升賔。<small>以公命命賔升席。</small>賔坐席末，取粱，即稻，祭于醬湆間。<small>即，就也。祭稻粱不於豆祭，祭加宜於加。</small>賛者北面坐，辯取庶羞之大，興，一以授賔，賔受，兼壹祭之。<small>壹壹受之而兼一祭之，庶羞輕也。自祭之於膷臐之閒，以異饌也。</small>賔降拜。<small>拜庶羞。</small>公辭，賔升，再拜稽首，公答再拜。

### 賔食饌三飯 {#9.2.5}

賔北面自間坐，左擁簠粱，右執湆以降。<small>自間坐，由兩饌之間也。擁，抱也。必取粱者，公所設也。以之降者，堂，尊處，欲食於階下然也。</small>公辭，賔西面坐奠于階西，東面對，西面坐取之，栗階升，北面反奠于其所，降辭公。<small>奠而後對，成其意也。降辭公，敬也。必辭公者，為其尊而親臨己食。侍食，賛者之事。</small>公許，賔升，公揖退于箱。<small>箱，東夾之前，俟事之處。</small>擯者退，負東塾而立。<small>無事。</small>賔坐，遂卷加席，公不辭。<small>賛者以告公，公聽之，重來，優賔。</small>賔三飯以湆醬。<small>每飯，歠湆，以肴擩醬，食正饌也。三飯而止，君子食不求飽。不言其肴，優賔。</small>宰夫執觶漿飲，與其豐以進。<small>此進漱也。非為卒食，為將有事，緣賔意欲自絜清。</small>賔挩手，興受。<small>受觶。</small>宰夫設其豐于稻西。<small>酒在東，漿在西，是所謂左酒右漿。</small>庭實設。<small>乘皮。</small>賔坐祭，遂飲，奠於豐上。<small>飲，漱。</small>

### 公以束帛侑賔 {#9.2.6}

公受宰夫束帛以侑，西鄉立。<small>束帛，十端帛也。侑，猶勸也。主國君以為食賔，殷勤之意未至，復發幣以勸之，欲用深安賔也。西鄉立，序內位也。受束帛于序端。</small>賔降筵，北面。<small>以君將有命也。北面於西[^1]階上。</small>擯者進相幣。<small>為君釋幣辭於賔。</small>賔降辭幣，升，聽命。<small>降辭幣，主國君又命之。升聽命，釋許辭。</small>降拜。<small>當拜受幣。</small>公辭，賔升，再拜稽首，受幣，當東楹，北面。<small>主國君南面授之。當東楹者，欲得君行一臣行二也。</small>退，西楹西東面立。<small>俟主國君送幣也。退不負序，以將降。</small>公壹拜，賔降也，公再拜。<small>賔不敢俟成拜。</small>介逆出。<small>以賔事畢。</small>賔北面揖，執庭實以出。<small>揖執者，示親受。</small>公降立。<small>俟賔反。</small>上介受賔幣，從者訝受皮。<small>從者，府史之屬。訝，迎也。今文曰梧受。</small>

[^1]: 西：據嚴本校勘記補。

### 賔卒食 {#9.2.7}

賔入門左，沒霤，北面再拜稽首。<small>便退則食禮未卒，不退則嫌，更入行拜，若欲從此退。</small>公辭。<small>止其拜，使之卒食。</small>揖讓如初。<small>如初入也。</small>升，賔再拜稽首，公答再拜。<small>賔拜，拜主國君之厚意。賔揖介入復位。</small>賔降辭公，如初。<small>將復食。</small>賔升，公揖退于箱，賔卒食會飯，三飲。<small>卒，已也。已食會飯，三漱漿也。會飯，謂黍稷也。此食黍稷，則初時食稻粱。</small>不以醬湆。<small>不復用正饌也。初時食加飯用正饌，此食正飯用庶羞，互相成也。後言湆者，湆或時後用。</small>

## 後食 {#9.3}

### 禮終賔退 {#9.3.1}

挩手，興，北面坐，取粱與醬以降，西面坐奠于階西。<small>示親徹也。不以出者，非所當得，又以已得侑幣。</small>東面再拜稽首。<small>卒食拜也。不北面者，異於辭。</small>公降，再拜。<small>答之也。不辭之使升堂，明禮有終。</small>介逆出，賔出，公送于大門內，再拜，賔不顧。<small>初來揖讓而退不顧，退禮畧也，示難進易退之義。擯者以賔不顧告公，公乃還也。</small>

### 歸俎于賔 {#9.3.2}

有司卷三牲之俎，歸于賔館。<small>卷，猶收也，無遺之辭也。三牲之俎，正饌尤尊，盡以歸賔，尊之至。歸俎者實于篚，它時有所釋故。</small>魚腊不與。<small>以三牲之俎無所釋故也，禮之有餘為施惠。不言腸胃膚者，在魚腊下，不與可知也。古文與作豫。</small>

### 賔拜賜 {#9.3.3}

明日，賔朝服拜賜于朝，拜食與侑幣，皆再拜稽首。<small>朝，謂大門外。</small>訝聽之。<small>受其言，入告出報也。此下大夫有士訝。</small>

## 禮異 {#9.4}

### 食上大夫禮之加於下大夫者 {#9.4.1}

上大夫八豆、八簋、六鉶、九俎，魚腊皆二俎。<small>記公食上大夫異於下大夫之數。豆加葵菹蝸醢，四四為列，俎加鮮魚鮮腊，三三為列，無特。</small>魚、腸胃、倫膚若九若十有一，下大夫則若七若九。<small>此以命數為差也。九謂再命者也，十一謂三命者也，七謂一命者也。九或上或下者，再命謂小國之卿、次國之大夫也，卿則曰上，大夫則曰下。大國之孤視子男。</small>庶羞，西東毋過四列。<small>謂上下大夫也。古文毋為無。</small>上大夫庶羞二十，加於下大夫以雉兔鶉鴽。<small>鴽，無母。</small>

### 君不親食使人往致 {#9.4.2}

若不親食，<small>謂主國君有疾病若它故。</small>使大夫各以其爵，朝服以侑幣致之。<small>執幣以將命。</small>豆實實于罋，陳于楹外，二以並，北陳，簋實實于筐，陳于楹內，兩楹閒，二以並，南陳。<small>陳罋筐於楹閒者，象授受於堂中也。南北相當，以食饌同列耳。罋北陳者，變於食。罋數如豆，醢芥醬從焉。筐米四。今文並作併。</small>庶羞陳于碑內。<small>生魚也。魚腊從焉。上大夫加鮮魚鮮腊、雉兔鶉鴽。不陳于堂，辟正饌。</small>庭實陳于碑外。<small>執乘皮者也。不參分庭一在南者，以言歸，宜近內。</small>牛羊豕陳于門內，西方，東上。<small>為其踐汙館庭，使近外。</small>賔朝服以受，如受饔禮。<small>朝服，食禮輕也。</small>無擯。<small>以己本宜往。</small>明日，賔朝服以拜賜于朝，訝聽命。<small>賜，亦謂食侑幣。</small>

### 大夫相食之禮 {#9.4.3}

大夫相食，親戒速。<small>記異於君者也。速，召也。先就告之，歸具，既具，復自召之。</small>迎賔于門外，拜至，皆如饗拜。<small>饗，大夫相饗之禮也，今亡。古文饗或作鄉。</small>降盥，受醬湆侑幣，束錦也，皆自阼階降堂受，授者升一等。<small>皆者，謂受醬、受湆、受幣也。侑用束錦，大夫，文也。降堂，謂止階上。今文無束。</small>賔止也。<small>主人三降，賔不從。</small>賔執粱與湆，之西序端。<small>不敢食於尊處。</small>主人辭，賔反之，卷加席，主人辭，賔反之，辭幣，降一等，主人從。<small>從辭賔降。</small>受侑幣，再拜稽首，主人送幣亦然。<small>敵也。</small>辭於主人，降一等，主人從。<small>辭，謂辭其臨己食。</small>卒食，徹于西序端。<small>亦親徹。</small>東面再拜，降出。<small>拜，亦拜卒食。</small>其他皆如公食大夫之禮。

### 大夫不親食君使人代致 {#9.4.4}

若不親食，則公作大夫朝服以侑幣致之。<small>作，使也。大夫有故，君必使其同爵者為之致禮。列國之賔來，榮辱之事，君臣同。</small>賔受于堂，無擯。<small>與受君禮同。</small>

## 記 {#9.5}

記。不宿戒。<small>食禮輕也。此所以不宿戒者，謂前期三日之戒。申戒為宿，謂前期一日。</small>戒，不速。<small>食賔之朝，夙興戒之，賔則從戒者而來，不復召。</small>

不授几。<small>異於醴也。</small>無阼席。<small>公不坐。</small>

亨于門外東方。<small>必於門外者，大夫之事也。東方者主陽。</small>

司宮具几，與蒲筵常，緇布純，加萑席尋，玄帛純，皆卷自末。<small>司宮，大宰之屬，掌宮廟者也。丈六尺曰常，半常曰尋。純，緣也。萑，細葦也。末，經所終，有以識之。必長筵者，以有左右饌也。今文萑皆為莞。</small>

宰夫筵，出自東房。<small>筵本在房，宰夫敷之也。天子諸侯左右房。</small>

賔之乘車在大門外西方，北面立。<small>賔車不入門，廣敬也。凡賔即朝，中道而往，將至，下行，而後車還，立于西方，賔及位而止，北面，卿大夫之位當車前。凡朝位，賔主之閒，各以命數為遠近之節也。</small>

鉶芼、牛藿、羊苦、豕薇皆有滑。<small>藿，豆葉也。苦，苦荼也。滑，堇荁之屬。今文苦為芐。</small>

賛者盥，從俎升。<small>俎，其所有事。</small>

簠有蓋幂。<small>稻粱將食乃設，去會於房，蓋以幂。幂，巾也。今文或作幕。</small>

凡炙無醬。<small>已有鹹和。</small>

上大夫，蒲筵加萑席，其純皆如下大夫純。<small>謂三命大夫也。孤為賔，則莞筵紛純，加繅席畫純也。</small>

卿擯由下。<small>不升堂也。</small>上賛，下大夫也。<small>上，謂堂上。擯賛者，事相近，以佐上下為名。</small>

上大夫，庶羞，酒飲漿飲，庶羞可也。<small>於食庶羞，宰夫又設酒漿，以之食庶羞可也，以優賔。</small>

拜食與侑幣，皆再拜稽首。<small>嫌上大夫不稽首。</small>