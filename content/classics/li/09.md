---
title: 公食大夫禮第九
date: 2021-03-20T11:56:16+08:00
draft: true
brewing: true
weight: 109
---


{{<subtitle>}}濟陽張爾岐句讀{{</subtitle>}}

公食大夫禮第九<small>鄭自錄云王國君以禮食小聘大夫之禮於五禮屬嘉禮大戴第十五小戴第子六别錄第九○疏云篇中薦豆六黍稷六簋庶羞十六豆此等皆是下大夫小聘之禮下及别言食上大夫之法聘禮據侯伯之大聘此篇小聘夫夫者周公設經互見為義又云不言食賓與上介直言大夫者小聘上介乃是士是以直云大夫兼得大夫聘賓與上介亦兼小聘之賓○食音嗣</small>公食大夫之禮使大夫戒各以其爵<small>戒猶告也告之必使同班敵者易以相親敬○自此至饌于東房皆將食大夫戒備之事疏云此篇雖據子男大夫為正兼見五等諸侯大聘使卿之事故云各以其爵也</small>上介出請入告<small>問所以為來事</small>三辭<small>為既先受賜不敢當○既先受賜謂聘日致饔</small>賓出拜辱<small>拜使者屈辱來迎已</small>大夫不答拜將命<small>不答拜為人使也將猶致也</small>賓再拜稽首<small>受命</small>大夫還<small>復於君</small>賓不拜送遂從之<small>不拜送者為從之不終事</small>賓朝服即位于大門外如聘<small>於是朝服則初時玄端如聘亦入于次俟○疏曰云大門外如聘者則賓主設擯介以相待如聘時又云賓在館拜所戒大夫即玄端賓遂從大夫至君大門外入次乃去玄端著朝服出次即位也</small>右戒賓


即位具<small>主人也擯者俟君於大門外卿大夫士序及宰夫具其饌物皆於庿門之外○即位者待賓之人具者待賓之物</small>羮定<small>肉謂之羮定猶熟也著之者下以為節</small>甸人陳鼎七當門南面西上設扃鼏鼏若束若編<small>七鼎一大牢也甸人冡宰之屬兼亨人者南面西上以其為賓統於外也扃鼎扛所以舉之者也凡鼎鼏葢以茅為之長則束本短則編其中央今文扃作鉉古文鼏皆作密</small>設洗如饗<small>必如饗者先饗後食如其近者也饗禮亡燕禮則設洗於阼階東南古文饗或作鄉○註引燕禮欲見設洗之法燕與饗食同</small>小臣具槃匜在東堂下<small>為公盥也公尊不就洗小臣於小賓客饗食掌正君服位○夏官小臣職云小祭祀賓客饗食如大僕之法○匜以支反</small>宰夫設筵加席几<small>設筵於戸西南面而左几公不賓至授几者親設湇醬可以略此</small>無尊<small>主於食不獻酬</small>飲酒漿飲俟于東房<small>飲酒清酒也漿飲酨漿也其俟奠於豐上也飲酒先言飲明非獻酬之酒也漿飲先言漿別於六飲也○食禮不獻酬設清酒以擬酳口故言飲酒漿人共王六飲水漿醴涼醫酏此云漿飲明是漿之一種不兼六飲漿亦以酳口也註云漿飲酨漿也疏云酨之言載以其汁滓相載故云酨漢法有此名也</small>凡宰夫之具饌于東房<small>凡非一也飲食之具宰夫所掌也酒漿不在凡中者雖無尊猶嫌在堂</small>右陳具


公如賓服迎賓于大門內<small>不出大門降於國君○自此至階上北面再拜稽首言主君迎賓拜至之事</small>大夫納賓<small>大夫謂上擯也納賓以公命</small>賓入門左公再拜賓辟再拜稽首<small>左西方賓位也辟逡遁不敢當君拜也</small>公揖入賓從<small>揖入道之</small>及庿門公揖入<small>庿禰庿也○疏云儀禮之內單言庿者皆據禰庿若非禰庿則言庿祧又云受聘在祖庿食饗在禰燕禮又在寢是其差次也</small>賓入三揖<small>毎曲揖及當碑揖相人偶</small>至于階三讓<small>讓先升</small>公升二等賓升<small>遠下人君</small>大夫立于東夾南西面北上<small>東夾南東西節也取節於夾明東於堂序西為堂序東有夾室○此謂主國卿大夫立位並下文士小臣宰內官等皆從公入立于其位也</small>士立于門東北面西上<small>統於門者非其正位辟賓在此○按燕禮大射士在西方東面北上是其正位也</small>小臣東堂下南面西上宰東夾北西面南上<small>宰宰夫之屬也古文無南上</small>內官之士在宰東北西面南上<small>夫人之官內宰之屬也自卿大夫至此不先即位從君而入者明助君饗食賓自無事</small>介門西北面西上<small>西上自統於賓也然則承擯以下立於士西少進東上○疏云承擯以下立於士西少進東上者以介統於賓而西上則擯統於君而東上可知又承擯是大夫尊於士故知少進東上也</small>公當楣北鄉至再拜賓降也公再拜<small>楣謂之梁至再拜者興禮俟賓嘉其來也公再拜賓降矣</small>賓西階東北面答拜<small>西階東少就主君敬也</small>擯者辭<small>辭拜於下</small>拜也公降一等辭曰寡君從子雖將拜興也<small>賓降再拜公降擯者釋辭矣賓猶降終其再拜稽首興起也</small>賓栗階升不拜<small>自以己拜也栗實栗也不拾級連步趨主國君之命不拾級而下曰辵○按疏及燕禮記註疏所言升降有四法拾級連步謂兩足相隨不相過是尋常升階法栗階者始升猶聚足連步至近上二等左右足各一發而升堂是趨君命之法故燕禮記云凡栗階不過二等又此經註不拾級而下曰辵疏以為越三等是下階近地三等即不聚足也又云越一等為歴階共為四法○辵音綽</small>命之成拜階上北面再拜稽首<small>賓降拜主君辭之賓雖終拜於主君之意猶為不成</small>右賓入拜至


士舉鼎去鼏於外次入陳鼎于碑南南面西上右人抽扃坐奠于鼎西南順出自鼎西左人待載<small>入由車出由西明為賓也今文奠為委古文待為持○自此至逆退復位言鼎入載實于俎以待設次入序入也</small>雍人以俎入陳于鼎南旅人南面加匕于鼎退<small>旅人雍人之屬旅食者也雍人言入旅人言退文互相備也出入之由亦如舉鼎者匕俎毎器一人諸侯官多也</small>大夫長盥洗東南西面北上序進盥退者與進者交于前卒盥序進南面匕<small>長以長幼也序猶更也前洗南</small>載者西面<small>載者左人也亦序自鼎東西面於其前大夫匕則載之</small>魚腊飪<small>飪熟也食禮宜熟饗有腥者</small>載體進奏<small>體謂牲與腊也奏謂皮膚之理也進其理本在前下大夫體七个○其載牲腊之體進其奏理之本使之向人體七个者疏以為當用右胖肩臂臑肫骼脊脅其左胖為庶羞下文十六豆二十豆是也</small>魚七縮俎寢右<small>右首也寢右進鬐也乾魚近腴多骨鯁○魚在俎為縱於人為橫</small>腸胃七同俎<small>以其同類也不異其牛羊腴賤也此俎實凡二十八○同類者同是腴也二十八牛羊各十四也</small>倫膚七<small>倫理也謂精理滑脆者今文倫或作論</small>腸胃膚皆橫諸俎垂之<small>順其在牲之性也腸胃垂及俎拒</small>大夫既匕匕奠于鼎逆退復位<small>事畢宜由便也士匕載者又待設俎</small>右載鼎實於俎


公降盥<small>將設醬○此下乃詳食賓之節為賓設正饌賓祭正饌為賓設加饌賓祭加饌賓三飯侑賓以束帛賓卒食凡七節而禮終賓出</small>賓降公辭<small>辭其從己</small>卒盥公壹揖壹讓公升賓升<small>揖讓皆一殺於初古文壹皆作一</small>宰夫自東房授醯醬<small>授授公也醯醬以醯和醬○疏曰按記云蒲筵常長丈六尺於堂上戸牖之間南面設之乃設正饌於中席已東自中席已西設庶羞也</small>公設之<small>以其為饌本</small>賓辭北面坐遷而東遷所<small>東遷所奠之東側其故處○所處也君設當席中賓稍東遷之不敢當君設故辟其故處</small>公立于序內西鄉<small>不立阼階上示親饌</small>賓立于階西疑立<small>不立階上以主君離阼也疑正立也自定之貌今文曰西階</small>宰夫自東房薦豆六設于醬東西上韭菹以東醓醢昌本昌本南麋臡以西菁菹鹿臡<small>醓醢醢有醓昌本昌蒲本菹也醢有骨謂之臡菁蓂菁菹也今文臡皆作麋○臡奴兮反</small>士設俎于豆南西上牛羊豕魚在牛南腊腸胃亞之<small>亞次也不言䋫錯俎尊也○䋫側耕反</small>膚以為特<small>直豕與腸胃東也特膚者出下牲賤</small>旅人取匕甸人舉鼎順出奠于其所<small>以其空也其所謂當門</small>宰夫設黍稷六簋于俎西二以竝東北上黍當牛俎其西稷錯以終南陳<small>竝並也今文曰併古文簋皆作軌</small>太羮湇不和實于鐙宰右執鐙左執蓋由門入升自阼階盡階不升堂授公以蓋降出入反位<small>太羮湆煑肉汁也太古之羮不和無鹽菜瓦豆謂之鐙宰謂大宰宰夫之長也有蓋者饌自外入為風塵今文湇為汁又曰入門自阼階無升○宰位在東夾北西面南上今以蓋降出送門外乃更入反此位也○鐙音登</small>公設之于醬西賓辭坐遷之<small>亦東遷所</small>宰夫設鉶四于豆西東上牛以西羊羊南豕豕以東牛<small>鉶菜和羮之器○下記云牛藿羊苦豕薇是菜和羮以鉶盛之○鉶音刑</small>飲酒實于觶加于豊<small>豊所以承觶者也如豆而卑</small>宰夫右執觶左執豊進設于豆東<small>食有酒者優賓也設于豆東不舉也燕禮記曰凡奠者於左○凡奠者於左舉者於右鄉飲酒鄉射記皆有此文註以為燕禮記誤也</small>宰夫東面坐啓簋㑹各郤于其西<small>㑹簋蓋也亦一一合郤之各當其簋之西</small>贊者負東房南面告具于公<small>負東房負房戸而立也南面者欲得鄉公與賓也</small>右為賓設正饌


公再拜揖食<small>再拜拜賓饌具</small>賓降拜<small>答公拜</small>公辭賓升再拜稽首<small>不言成拜降未拜</small>賓升席坐取韭菹以辯擩于醢上豆之間祭<small>擩猶染也今文無于○臡亦醢也少牢云尸取韭菹辯擩于三豆○擩五經文字汝主反</small>贊者東面坐取黍實于左手辯又取稷辯反于右手興以授賓賓祭之<small>取授以右手便也賓亦興受坐祭之於豆祭也獨云贊興優賓也少儀曰受立授立不坐</small>三牲之肺不離贊者辯取之壹以授賓<small>肺不離者刌之也不言刌刌則祭肺也此舉肺不離而刌之便賓祭也祭離肺者絶肺祭也壹猶稍也古文壹作一○離而不殊留中央少許相連謂之離肺刌則切斷之故云不離祭離肺者必用手絶斷其連處刌肺則否故註云便賓祭也壹說文訓專壹廣韻訓合當是總合授賓使之祭如上文祭黍稷之例註云猶稍也下文註云毎肺興受恐與經未合食禮本殺節文不宜如是其繁</small>賓興受坐祭<small>於是云賓興受坐祭重牲也賓亦毎肺興受祭於豆祭</small>挩手扱上鉶以柶辯擩之上鉶之間祭<small>扱以柶扱其鉶菜也挩拭也拭以巾</small>祭飲酒於上豆之間魚腊醬湇不祭<small>不祭者非食物之盛者</small>右賓祭正饌


宰夫授公飯粱公設之于湇西賓北面辭坐遷之<small>既告具矣而又設此殷勤之加也遷之遷而西之以其東上也</small>公與賓皆復初位<small>位序內階西</small>宰夫膳稻于粱西<small>膳猶進也進稻粱者以簠</small>士羞庶羞皆有大蓋執豆如宰<small>羞進也庶衆也進衆珍味可進者也大以肥美者特為臠所以祭也魚或謂之膴膴大也唯醢醬無大如宰如其進大羮湆右執豆左執蓋○蓋執豆兼蓋而執之也</small>先者反之<small>釋曰反之者以其庶羞十六豆羞人不足故先至者反取之下文云先者一人升設於稻南其人不反則此云先者反之謂第二已下為先者也○此叚有釋曰字疑是疏文俟質別本</small>由門入升自西階<small>庶羞多羞人不足則相授於階上復出取也○註兼上文</small>先者一人升設于稻南簋西間容人<small>簋西黍稷西也必言稻南者明庶羞加不與正豆併也間容人者賓當從間徃來也</small>旁四列西北上<small>不綂於正饌者雖加自是一禮是所謂羮胾中別</small>膷以東臐膮牛炙<small>膷臐膮今時臛也牛曰膷羊曰臐豕曰膮皆香美之名也古文膷作香臐作薰</small>炙南醢以西牛胾醢牛鮨<small>先設醢䋫之以次也內則謂鮨為膾然則膾用鮨今文鮨作鰭○鮨圖解臣之反</small>鮨南羊炙以東羊胾醢豕炙炙南醢以西豕胾芥醬魚膾<small>芥醬芥實醬也內則曰膾春用葱秋用芥</small>衆人騰羞者盡階不升堂授以蓋降出<small>騰當作媵媵送也授授先者一人</small>贊者負東房告備于公<small>復告庶羞具者以其異饌</small>右為賓設加饌


<small>飲酒豐麋臡昌本</small>　<small>豕俎膚俎胃俎 腸醓醢韭菹</small>　<small>菁菹鹿臡</small>　<small>羊俎牛俎</small>　<small>腊俎魚俎</small>席東正饌　<small>牛鉶羊鉶</small>　<small>牛鉶豕鉶</small>　<small>黍簋稷簋</small>　<small>稷簋黍簋</small>戸　　　<small>醯醬太羮</small>　　　　<small>黍簋</small>　<small>稷簋</small>北　　<small>蒲筵</small>


牖　　　<small>粱簠稻簠</small>　　　<small>牛炙</small>　<small>醢</small>　　<small>豕炙</small>　<small>醢</small>席西加饌　<small>漿飲豐</small>　　<small>豕膮羊臐</small>　<small>牛胾醢</small>　<small>醢胾羊</small>　<small>豕胾芥醬牛膷</small>　<small>牛鮨</small>　<small>羊炙</small>　<small>魚膾</small>贊升賓<small>以公命命賓升席</small>賓坐席末取粱即稻祭于醬湇間<small>即就也祭稻粱不以豆祭祭加宜於加○醬湇不得言加註偶誤梁是公所親設醬湆亦公所親設公設是饌尊處故祭粱不於豆而於此耳</small>贊者北面坐辯取庶羞之大興一以授賓賓受兼壹祭之<small>一一受之而兼壹祭之庶羞輕也自祭之於膷臐之間以異饌也○一以授賓者品授之也兼壹祭之者總祭之也</small>賓降拜<small>拜庶羞○前疏云上文正饌公先拜賓答拜此賓先拜公公答拜</small>公辭賓升再拜稽首公答再拜右賓祭加饌


賓北面自間坐左擁簠粱右執湇以降<small>自間坐由兩饌之間也擁抱也必取粱者公所設也以之降者堂尊處欲食於階下然也</small>公辭賓西面坐奠于階西東面對西面坐取之栗階升北面反奠于其所降辭公<small>奠而後對成其意也降辭公敬也必辭公者為其尊而親臨已食待食贊者之事○成其意者成其降食階下之意降辭公辭公之親臨也</small>公許賓升公揖退于箱<small>箱東夾之前俟事之處</small>擯者退負東塾而立<small>無事</small>賓坐遂卷加席公不辭<small>贊者以告公公聽之重來優賓○公聽之而不輕來所以優賓使不煩勞也</small>賓三飯以湇醬<small>每飯歠湆以殽擩醬食正饌也三飯而止君子食不求飽不言其殽優賓○疏曰按特牲少牢尸食時舉殽皆言次第此不言者任賓取之是優賓也</small>宰夫執觶漿飲與其豐以進<small>此進潄也非為卒食為將有事縁賓意欲自潔清</small>賓捝手興受<small>受觶</small>宰夫設其豐于稻西<small>酒在東漿在西是所謂左酒右漿</small>庭實設<small>乘皮○設之將以侑賓</small>賓坐祭遂飲奠於豐上<small>飲潄</small>


右賓食饌三飯


公受宰夫束帛以侑西鄉立<small>束帛十端帛也侑猶勸也主國君以為食賓殷勤之意未至復發帛以勸之欲用深安賓也西郷立序內位也受束帛于序端</small>賓降筵北面<small>以君將有命也北面於西階上</small>擯者進相幣<small>為君釋幣辭於賓</small>賓降辭幣升聽命<small>降辭幣主國君又命之升聽命釋許辭</small>降拜<small>當拜受幣</small>公辭賓升再拜稽首受幣當東楹北面<small>主國君南面授之當東楹者欲得君行一臣行二也</small>退西楹西東面立<small>俟主國君送幣也退不負序以將降</small>公壹拜賓降也公再拜<small>賓不敢俟成拜</small>介逆出<small>以賓事畢</small>賓北面揖執庭實以出<small>揖執者示親受</small>公降立<small>俟賓反</small>上介受賓幣從者訝受皮<small>從者府史之屬訝迎也今文曰梧受○上介士介也子男小聘使大夫士介一人而已故知訝受者是府史之屬也</small>右公以束帛侑賓


賓入門左沒霤北面再拜稽首<small>便退則食禮未卒不退則嫌更入行拜若欲從此退○没霤門簷霤盡處嫌謂貪食之嫌</small>公辭<small>止其拜使之卒食</small>揖讓如初<small>如初入也</small>升賓再拜稽首公答再拜<small>賓拜拜主國君之厚意賓揖介入復位</small>賓降辭公如初<small>將復食</small>賓升公揖退于箱賓卒食㑹飯三飲<small>卒已也已食㑹飯三潄漿也㑹飯謂黍稷也此食黍稷則初時食稻粱○上文宰夫設黍稷云啓㑹是簋兼㑹設之稻粱不言啓㑹是簠不兼㑹故經以黍稷為㑹飯也前三飯一飲潄此云三飲當九飯也</small>不以醬湇<small>不復用正饌也初時食加飯用正饌此食正飯用庶羞互相成也後言湇或時後用</small>右賓卒食


捝手興北面坐取粱與醬以降西面坐奠于階西<small>示親徹也不以出者非所當得又以己得侑幣○公所親設賓亦親徹</small>東面再拜稽首<small>卒食拜也不北面者異於辭○前受侑出更入門北面拜其時欲辭退故北面此卒食禮終故東面</small>公降再拜<small>答之也不辭之使升堂明禮有終</small>介逆出賓出公送于大門內再拜賓不顧<small>初來揖讓而退不顧退禮畧也示難進易退之義擯者以賓不顧告公公乃還也</small>右禮終賓退


有司卷三牲之俎歸于賓館<small>卷猶收也無遺之辭也三牲之俎正饌尤尊盡以歸賓尊之至也歸俎者實于篚他時有所釋故○特牲及士虞俎歸尸三个是有所釋此無所釋故稱卷也</small>魚腊不與<small>以三牲之俎無所釋故也禮之有餘為施惠不言腸胃膚者在魚腊下不與可知也古文與作豫</small>


右歸俎于賓


明日賓朝服拜賜于朝拜食與侑幣皆再拜稽首<small>朝謂大門外</small>訝聽之<small>受其言入告出報也此下大夫有士訝</small>右賓拜賜


上大夫八豆八簋六鉶九俎魚腊皆二俎<small>記公食上大夫異於下大夫之數豆加葵菹蝸醢四四為列俎加鮮魚鮮腊三三為列無特○此下別言食禮之異者食上大夫之禮君不親食之禮大夫相食之禮大夫不親食之禮凡四事</small>魚腸胃倫膚若九若十有一下大夫則若七若九<small>此以命數為差也九謂再命者也十一謂三命者也七謂一命者也九或上或下者再命謂小國之卿次國之大夫也卿則曰上大夫則曰下大國之孤視子男○小國之上大夫次國之下大夫皆再命故鼎實皆以九為數疏云大國之孤四命與子男同十三侯伯十五上公十七差次可知</small>庶羞西東毋過四列<small>謂上下大夫也古文毋為無○下大夫庶羞十六東西四行南北亦四行上大夫庶羞二十東西四行南北則五行</small>上大夫庶羞二十加於下大夫以雉兔鶉鴽<small>鴽無母○疏云案爾雅釋鳥云鴽鴾母郭璞曰䳺也莊子曰田鼠化為鶉淮南子云蝦䗫所化月令曰田鼠化為鴽然則鴽鶉一物也據經鶉鴽並列還是兩物○圖解鶉音淳鴽音如</small>右食上大夫禮之加於下大夫者


若不親食<small>謂主國君有疾病若他故○他故謂死喪及賓有過或大客繼至之屬按聘禮聘遭喪主人畢歸禮賓唯饔餼之受謂有死喪而致饗與食則賓不受之若疾病及餘事不親食者其致之皆可受也</small>使大夫各以其爵朝服以侑幣致之<small>執幣以將命</small>豆實實于罋陳于楹外二以並北陳簋實實于筐陳于楹內兩楹間二以並南陳<small>陳罋筐於楹間者象授受於堂中也南北相當以食饌同列耳罋北陳者變於食罋數如豆醢芥醬從焉筐米四今文竝作併</small>庶羞陳于碑內<small>生魚也魚腊從焉上大夫加鮮魚鮮腊雉兎鶉鴽不陳于堂辟正饌</small>庭實陳于碑外<small>執乗皮者也不參分庭一在南者以言歸宜近內</small>牛羊豕陳于門內西方東上<small>為其踐汙館庭使近外</small>賓朝服以受如受饔禮<small>朝服食禮輕也</small>無儐<small>以己本宜徃</small>明日賓朝服以拜賜于朝訝聽命<small>賜亦謂食侑幣</small>右君不親食使人徃致


大夫相食親戒速<small>記異於君者也速召也先就告之歸具既具復自召之</small>迎賓于門外拜至皆如饗拜<small>饗大夫相饗之禮也今亡古文饗或作鄉</small>降盥受醬湇侑幣束錦也皆自阼階降堂受授者升一等<small>皆者謂受醬受湇受幣也侑用束錦大夫文也降堂謂止階上今文無束</small>賓止也<small>主人三降賓不從○疏曰以主人降堂不至地故賓止不降也愚案註言三降不數降盥者盥時賓亦從降自如常法也</small>賓執粱與湇之西序端<small>不敢食於尊處</small>主人辭賓反之卷加席主人辭賓反之辭幣降一等主人從<small>從辭賓降</small>受侑幣再拜稽首主人送幣亦然<small>敵也</small>辭於主人降一等主人從<small>辭謂辭其臨己食</small>卒食徹于西序端<small>亦親徹</small>東面再拜降出<small>拜亦拜卒食</small>其他皆如公食大夫之禮<small>釋曰云其他謂豆數俎體陳設皆不異上陳但禮異者謂親戒速君則不親迎賓公不出此大夫出大門公受醬湇幣不降此大夫則降也公食大夫大夫降食於階下此言西序端上公食卷加席公不辭此則辭之皆是異也○愚以為降而盥侑用錦降辭幣時主人從而辭降受幣時主人稽首送幣降辭主人主人從降卒食徹於西序端不拜階下亦皆異於公食者</small>右大夫相食之禮


若不親食則公作大夫朝服以侑幣致之<small>作使也大夫有故君必使其同爵者為之致禮列國之賓來榮辱之事君臣同</small>賓受于堂無儐<small>與受君禮同</small>右大夫不親食君使人代致


記


不宿戒<small>食禮輕也此所以不宿戒者謂前期三日之戒申戒為宿謂前期一日</small>戒不速<small>食賓之朝夙興戒之賓則從戒若而來不復召</small>不授几<small>異於醴也</small>無阼席<small>公不坐</small>亨于門外東方<small>必於門外者大夫之事也東方者主陽</small>司宫具几與蒲筵常緇布純加萑席尋玄帛純皆卷自末<small>司宮大宰之屬掌宫庿者也丈六尺曰常半常曰尋純縁也萑細葦也末經所終有以識之必長筵者以有左右饌也今文萑皆為莞○疏曰上陳饌之時正饌在左庶羞在右陳饌雖不在席上皆陳於席前當席左右其間容人故必長筵也</small>宰夫筵出自東房<small>筵本在房宰夫敷之也天子諸侯左右房</small>賓之乗車在大門外西方北面立<small>賓車不入門廣敬也凡賓即朝中道而徃將至下行而後車還立于西方賓及位而止北面卿大夫之位當車前凡朝位賓主之間各以命數為遠近之節也○疏曰云卿大夫之位當車前者案大行人云上公立當軹侯伯立當前疾子男立當衡又云大國之孤朝位當車前則卿大夫立亦與孤同一節云凡朝位賓主之間各以命數為遠近之節者案大行人云上公朝位賓主之間九十步侯伯七十步子男五十步註云朝位謂大門外賓下車及王車出迎所立處又云凡諸侯之卿其禮各下其君二等云依命數者據君而言其臣依君命數而降之愚按經文北面立者指其車而言前經賓朝服即位于大門外如聘是下行入俟于次矣則所云立當車前者何時乎此叚註疏未能詳俟質</small>鉶芼牛藿羊苦豕薇皆有滑<small>藿豆葉也苦苦荼也滑菫荁之屬今文苦為芐○菫音謹荁音丸芐音戸</small>贊者盥從俎升<small>俎其所有事○贊者佐賓祭故盥升以待事俎先設故俎升亦升</small>簠有蓋幂<small>稻粱將食乃設去㑹於房葢以幂幂巾也今文或作鼏</small>凡炙無醬<small>已有鹹和</small>上大夫蒲筵加萑席其純皆如下大夫純<small>謂三命大夫也孤為賓則莞筵紛純加繅席畫純也</small>卿擯由下<small>不升堂也○此謂上擯於堂下詔賓主升降周旋之事而不升堂</small>上贊下大夫也<small>上謂堂上擯贊者事相近以佐上下為名○堂上之贊以下大夫為之擯佐於堂下贊佐於堂上故曰事相近言其相終始也</small>上大夫庶羞酒飲漿飲庶羞可也<small>於食庶羞宰夫又設酒漿以之食庶羞可也以優賓○前經下大夫不言食庶羞言飲潄不言飲酒亦其禮之殊者</small>拜食與侑幣皆再拜稽首<small>嫌上大夫不稽首○雖上大夫必執臣禮故記特明之</small>