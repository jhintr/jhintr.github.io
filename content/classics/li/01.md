---
title: "士冠禮第一"
subtitle: ""
date: 2024-03-07T18:10:19+08:00
lastmod: 2024-03-24
draft: false
brewing: false
weight: 1
js:
    - /js/toc.js
    - /js/hashtag.js
    - /js/commentary.js
---

{{<alert primary>}}
是錄取嘉慶乙亥黃丕烈重雕宋嚴州儀禮經注本為底本，校以阮刻，小節標題依張爾岐儀禮鄭註句讀。噫！私讀而已，俾使易成且明其大概即止。甲辰春二月記。
{{</alert>}}

### 前事 {#1.0}

#### 筮日 {#1.0.1}

士冠禮。筮于庿門。<small>筮者，以蓍問日吉凶於易也。冠必筮日於庿門者，重以成人之禮成子孫也。庿謂禰庿。不於堂者，嫌蓍之靈由庿神。</small>主人玄冠、朝服、緇帶、素韠，即位于門東，西面。<small>主人，將冠者之父兄也。玄冠，委貌也。朝服者，十五升布衣而素裳也。衣不言色者，衣與冠同也。筮必朝服者，尊蓍龜之道。緇帶，黑繒帶，士帶博二寸，再繚四寸，屈垂三尺。素韠，白韋韠，長三尺，上廣一尺，下廣二尺，其頸五寸，肩革帶博二寸。天子與其臣玄冕以視朔，皮弁以日視朝，諸侯與其臣皮弁以視朔，朝服以日視朝。凡染黑，五入為緅，七入為緇，玄則六入與。</small>有司如主人服，即位于西方，東面，北上。<small>有司，羣吏有事者，謂主人之吏，所自辟除府史以下，今時卒吏及假吏是也。</small>筮與席、所卦者，具饌于西塾。<small>筮，所以問吉凶，謂蓍也。所卦者，所以畫地記爻，易曰「六畫而成卦」。饌，陳也。具，俱也。西塾，門外西堂也。</small>布席于門中，闑西，閾外，西面。<small>闑，門橛。閾，閫也。古文闑為槷，閾為蹙。</small>筮人執筴，抽上韇，兼執之，進受命於主人。<small>筮人，有司主三易者。韇，藏筮之器，今時藏弓矢者謂之韇丸也。兼，并也。進，前也。自西方而前受命者，當知所筮也。</small>宰自右少退，賛命。<small>宰，有司主政教者。自，由也。賛，佐也，命，告也，佐主人告所以筮也，少儀曰「賛幣自左，詔辭自右」。</small>筮人許諾，右還，即席坐，西面，卦者在左。<small>即，就也。東面受命，右還，北行就席。卦者，有司主畫地識爻者。</small>卒筮，書卦，執以示主人。<small>卒，已也。書卦者，筮人以方寫所得之卦。</small>主人受眡，反之。<small>反，還也。</small>筮人還，東面，旅占，卒，進告吉。<small>旅，眾也，還與其屬共占之。古文旅作臚也。</small>若不吉，則筮遠日，如初儀。<small>遠日，旬之外。</small>徹筮席。<small>徹，去也、斂也。</small>宗人告事畢。<small>宗人，有司主禮者。</small>

#### 戒賔 {#1.0.2}

主人戒賔，賔禮辭，許。<small>戒，警也、告也。賔，主人之僚友。古者有吉事，則樂與賢者歡成之，有凶事，則欲與賢者哀戚之，今將冠子，故就告僚友使來。禮辭，一辭而許，再辭而許曰固辭，三辭曰終辭，不許也。</small>主人再拜，賔答拜，主人退，賔拜送。<small>退，去也、歸也。</small>

#### 筮賔 {#1.0.3}

前期三日，筮賔，如求日之儀。<small>前期三日，空二日也。筮賔，筮其可使冠子者，賢者恆吉。冠義曰「古者冠禮筮日筮賔，所以敬冠事，敬冠事，所以重禮，重禮，所以為國本」。</small>

#### 宿賔宿賛冠者 {#1.0.4}

乃宿賔。賔如主人服，出門左，西面再拜，主人東面答拜。<small>宿，進也。宿者必先戒，戒不必宿，其不宿者為眾賔，或悉來，或否。主人朝服。</small>乃宿賔，賔許，主人再拜，賔答拜，主人退，賔拜送。<small>乃宿賔者，親相見，致其辭。</small>宿賛冠者一人，亦如之。<small>賛冠者，佐賔為冠事者，謂賔若他官之屬，中士若下士也。宿之以筮賔之明日。</small>

#### 為期 {#1.0.5}

厥明夕，為期于庿門之外。主人立于門東，兄弟在其南，少退，西面，北上。有司皆如宿服，立于西方，東面，北上。<small>厥，其也。宿服，朝服。</small>擯者請期，宰告曰「質明行事」。<small>擯者，有司佐禮者，在主人曰擯，在客曰介。質，正也，宰告曰「旦日正明行冠事」。</small>告兄弟及有司。<small>擯者告也。</small>告事畢。<small>宗人告也。</small>擯者告期于賔之家。

### 冠禮 {#1.1}

#### 冠日陳設 {#1.1.1}

夙興，設洗，直于東榮，南北以堂深，水在洗東。<small>夙，早也。興，起也。洗，承盥洗者，棄水器也，士用鐵。榮，屋翼也。周制，自卿大夫以下，其室為夏屋。水器，尊卑皆用金罍，及大小異。</small>陳服于房中西墉下，東領，北上。<small>墉，牆。</small>爵弁服，纁裳、純衣、緇帶、韎韐。<small>此與君祭之服，雜記曰「士弁而祭於公」。爵弁者，冕之次，其色赤而微黑，如爵頭然，或謂之緅，其布三十升。纁裳，淺絳裳。凡染絳，一入謂之縓，再入謂之赬，三入謂之纁，朱則四入與。純衣，絲衣也，餘衣皆用布，唯冕與爵弁服用絲耳。先裳後衣者，欲令下近緇，明衣與帶同色。韎韐，縕韍也，士縕韍而幽衡，合韋為之，士染以茅蒐，因以名焉，今齊人名蒨為韎韐。韍之制似韠。冠弁者不與衣陳而言於上，以冠名服耳。今文纁皆作熏。</small>皮弁服，素積、緇帶、素韠。<small>此與君視朔之服也。皮弁者，以白鹿皮為冠，象上古也。積，猶辟也，以素為裳，辟蹙其要中。皮弁之衣用布亦十五升，其色象焉。</small>玄端，玄裳，黃裳、雜裳可也，緇帶、爵韠。<small>此莫夕於朝之服。玄端，即朝服之衣，易其裳耳。上士玄裳，中士黃裳，下士雜裳。雜裳者，前玄後黃，易曰「夫玄黃者，天地之雜色，天玄而地黃」。士皆爵韋為韠，其爵同。不以玄冠名服者，是為緇布冠陳之。玉藻曰「韠，君朱，大夫素，士爵韋」。</small>緇布冠缺項，青組纓屬于缺，緇纚廣終幅、長六尺，皮弁笄，爵弁笄，緇組紘，纁邊，同篋。<small>缺，讀如「有頍者弁」之頍。緇布冠無笄者，著頍，圍髮際，結項中，隅為四綴以固冠也，項中有屈[^1]，亦由固頍為之耳，今未冠笄者著卷幘，頍象之所生也。滕、薛名蔮為頍。屬，猶著。纚，今之幘梁也。終，充也。纚一幅、長六尺，足以韜髮而結之矣。笄，今之簪。有笄者屈組為紘，垂為飾，無笄者纓而結其絛。纁邊，組側赤也。同篋，謂此上凡六物。隋方曰篋。</small>櫛實于簞。<small>簞，笥也。</small>蒲筵二，在南。<small>筵，席也。</small>側尊一甒醴在服北，有篚實勺、觶、角柶，脯醢，南上。<small>側，猶特也。無偶曰側，置酒曰尊。側者，無玄酒。服北者，纁裳北也。篚，竹器如笭者。勺，尊升[^2]，所以奭[^3]酒也。爵三升曰觶。柶狀如匕，以角為之者，欲滑也。南上者，篚次尊，籩豆次篚。古文甒作廡。</small>爵弁、皮弁、緇布冠各一匴，執以待于西坫南，南面，東上，賔升則東面。<small>爵弁者，制如冕，黑色，但無繅耳。周禮「王之皮弁會五采玉琪，象邸，玉笄，諸侯及孤卿大夫之冕、皮弁各以其等為之」，則士之皮弁又無玉、象邸飾。緇布冠，今小吏冠其遺象也。匴，竹器名，今之冠箱也。執之者，有司也。坫在堂角。古文匴作纂，坫作襜。</small>

[^1]: 屈：字本从糸。
[^2]: 升：金曰追云「疏作枓，則字本作斗」。
[^3]: 奭：字本从斗。

#### 主人與賔各就內外位 {#1.1.2}

主人玄端爵韠，立于阼階下，直東序，西面。<small>玄端，士入庿之服也。阼，猶酢也，東階，所以答酢賔客也。堂東西牆謂之序。</small>兄弟畢袗玄，立于洗東，西面，北上。<small>兄弟，主人親戚也。畢，猶盡也。袗，同也。玄者，玄衣玄裳也，緇帶韠。位在洗東，退於主人。不爵韠者，降於主人也。古文袗為均也。</small>擯者玄端，負東塾。<small>東塾，門內東堂。負之，北面。</small>將冠者采衣，紒，在房中，南面。<small>采衣，未冠者所服，玉藻曰「童子之節也，緇布衣，錦緣，錦紳，并紐，錦束髮，皆朱錦也」。紒，結髮。古文紒為結。</small>賔如主人服，賛者玄端從之，立于外門之外。<small>外門，大門外。</small>

#### 迎賔及賛冠者入 {#1.1.3}

擯者告。<small>告者，出請入告。</small>主人迎，出門左，西面再拜，賔答拜。<small>左，東也。出以東為左，入以東為右。</small>主人揖賛者，與賔揖，先入。<small>賛者賤，揖之而已，又與賔揖。先入，道之。賛者隨賔。</small>每曲揖。<small>周左宗庿，入外門，將東曲，揖，直庿將北曲，又揖。</small>至于庿門，揖入，三揖，至于階，三讓。<small>入門將右曲，揖，將北曲，揖，當碑，揖。</small>主人升，立于序端，西面，賔西序，東面。<small>主人、賔俱升，立相鄉。</small>賛者盥于洗西，升，立于房中，西面，南上。<small>盥於洗西，由賔階升也。立于房中，近其事也。南上，尊於主人之賛者。古文盥皆作浣。</small>

#### 初加 {#1.1.4}

主人之賛者筵于東序，少北，西面。<small>主人之賛者，其屬中士若下士。筵，布席也。東序，主人位也，適子冠於阼。少北，辟主人。</small>將冠者出房，南面。<small>南面，立于房外之西，待賔命。</small>賛者奠纚、笄、櫛于筵南端。<small>賛者，賔之賛冠者也。奠，停也。古文櫛為節。</small>賔揖將冠者，將冠者即筵坐。賛者坐，櫛，設纚。<small>即，就。設，施。</small>賔降，主人降，賔辭，主人對。<small>主人降，為賔將盥，不敢安位也。辭對之辭未聞。</small>賔盥卒，壹揖，壹讓，升，主人升，復初位。<small>揖讓皆壹者，降於初。古文壹皆作一。</small>賔筵前坐，正纚，興，降西階一等，執冠者升一等，東面授賔。<small>正纚者，將加冠，宜親之。興，起也。降，下也。下一等、升一等，則中等相授。冠，緇布冠也。</small>賔右手執項，左手執前，進容，乃祝，坐如初，乃冠，興，復位。賛者卒。<small>進容者，行翔而前鶬焉。至則立祝。坐如初，坐筵前。興，起也。復位，西序、東面。卒，謂設缺項、結纓也。</small>冠者興，賔揖之，適房，服玄端爵韠，出房，南面。<small>復出房南面者，一加禮成，觀眾以容體。</small>

#### 再加 {#1.1.5}

賔揖之，即筵坐。櫛，設笄。賔盥、正纚如初，降二等，受皮弁，右執項，左執前，進、祝、加之如初，復位。賛者卒紘。<small>如初，為不見者言也。卒紘，謂繫屬之。</small>興，賔揖之，適房，服素積素韠，容，出房，南面。<small>容者，再加彌成，其儀益繁。</small>

#### 三加 {#1.1.6}

賔降三等，受爵弁，加之。服纁裳韎韐。其他如加皮弁之儀。<small>降三等，下至地。他，謂卒紘、容、出。</small>

#### 賔醴冠者 {#1.1.7}

徹皮弁、冠、櫛、筵入于房。<small>徹者，賛冠者、主人之賛者為之。</small>筵于戶西，南面。<small>筵，主人之賛者。戶西，室戶西。</small>賛者洗于房中，側酌醴，加柶，覆之，面葉。<small>洗，盥而洗爵者，昬禮曰「房中之洗在北堂，直室東隅，篚在洗東，北面盥」。側酌者，言無為之薦者。面，前也。葉，柶大端。賛酌者，賔尊，不入房。古文葉為擖。</small>賔揖，冠者就筵，筵西，南面。賔受醴于戶東，加柶，面枋，筵前北面。<small>戶東，室戶東。今文枋為柄。</small>冠者筵西拜受觶，賔東面答拜。<small>筵西拜，南面拜也。賔還，答拜於西序之位。東面者，明成人與為禮，異於答主人。</small>薦脯醢。<small>賛冠者也。</small>冠者即筵坐，左執觶，右祭脯醢，以柶祭醴三，興，筵末坐，啐醴，建柶，興，降筵，坐奠觶，拜，執觶興，賔答拜。<small>建柶，扱柶於醴中。其拜皆如初。古文啐為呼。</small>

#### 冠者見于母 {#1.1.8}

冠者奠觶于薦東，降筵，北面坐取脯，降自西階，適東壁，北面見于母。<small>薦東，薦左。凡奠爵，將舉者於右，不舉者於左。適東壁者，出闈門也，時母在闈門之外。婦人入庿由闈門。</small>母拜受，子拜送，母又拜。<small>婦人於丈夫，雖其子，猶俠拜。</small>

#### 賔字冠者 {#1.1.9}

賔降，直西序，東面，主人降，復初位。<small>初位，初至階讓升之位。</small>冠者立于西階東，南面，賔字之，冠者對。<small>對，應也。其辭未聞。</small>

### 餘事 {#1.2}

#### 賔出 {#1.2.1}

賔出，主人送于庿門外。<small>不出外門，將醴之。</small>請醴賔，賔禮辭，許。賔就次。<small>此醴當作禮。禮賔者，謝其自勤勞也。次，門外更衣處也，以帷幕簟席為之。</small>

#### 冠者見兄弟賛者姑姊 {#1.2.2}

冠者見於兄弟，兄弟再拜，冠者答拜。見賛者，西面拜，亦如之。<small>見賛者西面拜，則見兄弟東面拜。賛者後賔出。</small>入見姑姊，如見母。<small>入，入寢門也，庿在寢門外。如見母者，亦北面，姑與姊亦俠拜也。不見妹，妹卑。</small>

#### 冠者見君與鄉大夫先生 {#1.2.3}

乃易服，服玄冠、玄端、爵韠，奠摯見于君。遂以摯見於鄉大夫、鄉先生。<small>易服不朝服者，非朝事也。摯，雉也。鄉先生，鄉中老人為卿大夫致仕者。</small>

#### 醴賔 {#1.2.4}

乃醴賔，以壹獻之禮。<small>壹獻者，主人獻賔而已，即燕無亞獻者，獻、酢、酬，賔主人各兩爵而禮成，特牲、少牢饋食之禮獻尸，此其類也。士禮一獻，卿大夫三獻。禮賔不用柶者，泲其醴，內則曰「飲，重醴清糟，稻醴清糟，黍醴清糟，粱醴清糟」。凡醴事，質者用糟，文者用清。</small>主人酬賔，束帛、儷皮。<small>飲賔客而從之以財貨曰酬，所以申暢厚意也。束帛，十端也。儷皮，兩鹿皮也。古文儷為離。</small>賛者皆與。賛冠者為介。<small>賛者，眾賔也。皆與，亦飲酒為眾賔。介，賔之輔，以賛為之，尊之。飲酒之禮，賢者為賔，其次為介。</small>

#### 送賔歸俎 {#1.2.4}

賔出，主人送于外門外，再拜，歸賔俎。<small>一獻之禮，有薦有俎，其牲未聞。使人歸諸賔家也。</small>

### 餘法 {#1.3}

#### 夏殷冠子之法 {#1.3.1}

若不醴，則醮用酒。<small>若不醴，謂國有舊俗可行，聖人用焉不改者也，曲禮曰「君子行禮，不求變俗，祭祀之禮、居喪之服、哭泣之位皆如其國之故，謹脩其法而審行之」是。酌而無酬酢曰醮。醴亦當為禮。</small>尊于房戶之閒，兩甒，有禁，玄酒在西，加勺，南枋。<small>房戶閒者，房西室戶東也。禁，承尊之器也，名之為禁者，因為酒戒也。玄酒，新水也，雖今不用，猶設之，不忘古也。</small>洗，有篚在西，南順。<small>洗，庭洗，當東榮，南北以堂深。篚亦以盛勺觶，陳於洗西。南順，北為上也。</small>

始加，醮用脯醢，賔降，取爵于篚，辭降如初，卒洗，升酌。<small>始加者，言一加一醮也。加冠於東序，醮之於戶西，同耳。始醮亦薦脯醢。賔降者，爵在庭，酒在堂，將自酌也。辭降如初，如將冠時降盥辭主人降也。凡薦，出自東房。</small>冠者拜受，賔答拜如初。<small>賛者筵于戶西。賔升，揖冠者就筵，乃酌，冠者南面拜受，賔授爵，東面答拜，如醴禮也。於賔答拜，賛者則亦薦之。</small>冠者升筵，坐，左執爵，右祭脯醢，祭酒，興，筵末坐，啐酒，降筵拜，賔答拜，冠者奠爵于薦東，立于筵西。<small>冠者立俟賔命，賔揖之，則就東序之筵。</small>徹薦爵，筵尊不徹。<small>徹薦與爵者，辟後加也。不徹筵尊，三加可相因，由便也。</small>

加皮弁，如初儀。再醮，攝酒，其他皆如初。<small>攝，猶整也，整酒，謂撓之。今文攝為聶。</small>

加爵弁，如初儀。三醮，有乾肉折俎，嚌之，其他如初。北面取脯，見于母。<small>乾肉，牲體之脯也，折其體以為俎。嚌，甞之。</small>

若殺，則特豚，載合升，離肺實于鼎，設扃鼏。<small>特豚，一豚也。凡牲，皆用左胖。煮於鑊曰亨，在鼎曰升，在俎曰載。載合升者，明亨與載皆合左右胖。離，割也，割肺者，使可祭也、可嚌也。今文扃為鉉，古文鼏為密。</small>始醮，如初。<small>亦薦脯醢、徹薦爵、筵尊不徹矣。</small>再醮，兩豆，葵菹、蠃醢，兩籩，栗、脯。<small>蠃醢，螔蝓醢。今文蠃為蝸。</small>三醮，攝酒如再醮，加俎、嚌之皆如初，嚌肺。<small>攝酒如再醮，則再醮亦攝之矣。加俎嚌之，嚌當為祭，字之誤也。祭俎如初，如祭脯醢。</small>卒醮，取籩脯以降，如初。

#### 孤子冠法 {#1.3.2}

若孤子，則父兄戒宿。<small>父兄，諸父諸兄。</small>冠之日，主人紒而迎賔，拜、揖、讓、立于序端，皆如冠主，禮於阼。<small>冠主，冠者親父若宗兄也。古文紒為結，今文禮作醴。</small>凡拜，北面于阼階上，賔亦北面于西階上答拜。若殺，則舉鼎陳于門外，直東塾，北面。<small>孤子得申禮，盛之。父在，有鼎不陳於門外。</small>

#### 庶子冠法 {#1.3.3}

若庶子，則冠于房外，南面，遂醮焉。<small>房外，謂尊東也。不於阼階，非代也。不醮於客位，成而不尊。</small>

#### 見母權法 {#1.3.4}

冠者母不在，則使人受脯于西階下。

### 辭 {#1.4}

#### 戒賔宿賔之辭 {#1.4.1}

戒賔曰：「某有子某，將加布於其首，願吾子之教之也。」<small>吾子，相親之辭。吾，我也，子，男子之美稱。古文某為謀。</small>賔對曰：「某不敏，恐不能共事，以病吾子，敢辭。」<small>病，猶辱也。古文病為秉。</small>主人曰：「某猶願吾子之終教之也。」賔對曰：「吾子重有命，某敢不從。」<small>敢不從，許之辭。</small>

宿曰：「某將加布於某之首，吾子將莅之，敢宿。」賔對曰：「某敢不夙興。」<small>莅，臨也。今文無對。</small>

#### 加冠祝辭 {##1.4.2}

始加，祝曰：「令月吉日，始加元服，<small>令、吉皆善也。元，首也。</small>棄爾幼志，順爾成德，壽考惟祺，介爾景福。」<small>爾，女也。既冠為成德。祺，祥也。介、景皆大也。因冠而戒且勸之，女如是則有壽考之祥，大女之大福也。</small>

再加曰：「吉月令辰，乃申爾服，<small>辰，子丑也。申，重也。</small>敬爾威儀，淑慎爾德，眉壽萬年，永受胡福。」<small>胡，猶遐也、遠也，遠，無窮。古文眉作麋。</small>

三加曰：「以歲之正，以月之令，咸加爾服，<small>正，猶善也。咸，皆也，皆加女之三服，謂緇布冠、皮弁、爵弁也。</small>兄弟具在，以成厥德，<small>厥，其。</small>黃耇無疆，受天之慶。」<small>黃，黃髮也，耇，凍棃也，皆壽徵也。疆，竟。</small>

#### 醴辭 {##1.4.3}

醴辭曰：「甘醴惟厚，嘉薦令芳，<small>嘉，善也。善薦，謂脯醢。芳，香也。</small>拜受祭之，以定爾祥，承天之休，壽考不忘。」<small>休，美也。不忘，長有令名。</small>

#### 醮辭 {##1.4.4}

醮辭曰：「旨酒既清，嘉薦亶時，<small>亶，誠也。古文亶為癉。</small>始加元服，兄弟具來，孝友時格，永乃保之。」<small>善父母為孝，善兄弟為友。時，是也。格，至也。永，長也。保，安也。行此乃能保之。今文格為嘏。凡醮者不祝。</small>

再醮曰：「旨酒既湑，嘉薦伊脯，<small>湑，清也。伊，惟也。</small>乃申爾服，禮儀有序，祭此嘉爵，承天之祜。」<small>祜，福也。</small>

三醮曰：「旨酒令芳，籩豆有楚，<small>旨，美也。楚，陳列之貌。</small>咸加爾服，肴升折俎，<small>肴升折俎，亦謂豚。</small>承天之慶，受福無疆。」

#### 字辭 {##1.4.5}

字辭曰：「禮儀既備，令月吉日，昭告爾字，<small>昭，明也。</small>爰字孔嘉，髦士攸宜，<small>爰，於也。孔，甚也。髦，俊也。攸，所也。</small>宜之于假，永受保之，曰伯某甫。」仲叔季，唯其所當。<small>于，猶為也。假，大也。宜之是為大矣。伯仲叔季，長幼之稱。甫是丈夫之美稱，孔子為尼甫，周大夫有嘉甫，宋大夫有孔甫，是其類。甫，字或作父。</small>

### 三服之屨 {#1.5}

屨，夏用葛。玄端黑屨，青絇繶純，純博寸。<small>屨者順裳色，玄端黑屨，以玄裳為正也。絇之言拘也，以為行戒，狀如刀衣鼻，在屨頭。繶，縫中紃也。純，緣也。三者皆青。博，廣也。</small>素積白屨，以魁柎之，緇絇繶純，純博寸。<small>魁，蜃蛤。柎，注者。</small>爵弁纁屨，黑絇繶純，純博寸。<small>爵弁屨以黑為飾。爵弁尊，其屨飾以繢次。</small>冬，皮屨可也。不屨繐屨。<small>繐屨，喪屨也。縷不灰治曰繐。</small>

### 記 {#1.6}

記。冠義。始冠，緇布之冠也，大古冠布，齊則緇之，其緌也，孔子曰「吾未之聞也，冠而敝之可也」。<small>大古，唐虞以上。緌，纓飾。未之聞，大古質，蓋亦無飾。重古，始冠冠其齊冠。白布冠者，今之喪冠是也。</small>

適子冠於阼，以著代也。醮於客位，加有成也。<small>醮，夏殷之禮，每加於阼，則醮之於客位，所以尊敬之，成其為人也。</small>三加彌尊，諭其志也。<small>彌，猶益也，冠服後加益尊。諭其志者，欲其德之進也。</small>冠而字之，敬其名也。<small>名者質，所受於父母，冠成人益文，故敬之也。今文無之。</small>

委貌，周道也，章甫，殷道也，毋追，夏后氏之道也。<small>委，猶安也，言所以安正容貌。章，明也，殷質，言以表明丈夫也。甫，或為父，今文為斧。毋，發聲也，追，猶堆也，夏后氏質，以其形名之。三冠皆所服以行道也，其制之異同未之聞。</small>周弁，殷冔，夏收。<small>弁名出於槃，槃，大也，言所以自光大也。冔名出於幠，幠，覆也，言所以自覆飾也。收，言所以收斂髮也。其制之異亦未聞。</small>三王共皮弁素積。<small>質不變。</small>

無大夫冠禮，而有其昬禮。古者五十而后爵，何大夫冠禮之有？<small>據時有未冠而命為大夫者。周之初禮，年未五十而有賢才者，試以大夫之事，猶服士服、行士禮。二十而冠，急成人也，五十乃爵，重官人也。大夫或時改取，有昬禮是也。</small>公侯之有冠禮也，夏之末造也。<small>造，作也。自夏初以上，諸侯雖父死子繼，年未滿五十者，亦服士服、行士禮，五十乃命也，至其衰末，上下相亂，篡殺所由生，故作公侯冠禮，以正君臣也，坊記曰「君不與同姓同車，與異姓同車不同服，示民不嫌也，以此坊民，民猶得同姓以殺其君」也。</small>天子之元子，猶士也，天下無生而貴者也。<small>元子，世子也。無生而貴，皆由下升。</small>繼世以立諸侯，象賢也。<small>象，法也。為子孫能法先祖之賢，故使之繼世也。</small>以官爵人，德之殺也。<small>殺，猶衰也。德大者爵以大官，德小者爵以小官。</small>死而謚，今也，古者生無爵、死無謚。<small>今謂周衰，記之時也。古謂殷，殷士生不為爵，死不為謚。周制以士為爵，死猶不為謚耳，下大夫也，今記之時，士死則謚之，非也。謚之，由魯莊公始也。</small>