---
title: "士昬禮"
subtitle: "第二"
date: 2024-03-07T18:10:24+08:00
lastmod: 2024-03-07
draft: false
brewing: true
weight: 2
js:
    - /js/toc.js
    - /js/hashtag.js
    - /js/commentary.js
---

#### 一使兼行納采問名二禮及禮使者之儀 {#1}

昬禮。下達。納采，用鴈。<small>達，通也。將欲與彼合昬姻，必先使媒氏下通其言，女氏許之，乃後使人納其采擇之禮。用鴈為摯者，取其順陰陽往來。詩云「取妻如之何，匪媒不得」，昬必由媒，交接設紹介，皆所以養廉恥。</small>主人筵于戶西，西上，右几。<small>主人，女父也。筵，為神布席也。戶西者，尊處，將以先祖之遺體許人，故受其禮於禰廟也。席西上，右設几，神不統於人，席有首尾。</small>使者玄端至。<small>使者，夫家之屬，若羣吏使往來者。玄端，士莫夕之服，又服以事其庿。有司緇裳。</small>擯者出請事，入告。<small>擯者，有司佐禮者。請，猶問也。禮不必事，雖知猶問之，重慎也。</small>主人如賔服，迎于門外，再拜，賔不答拜，揖入。<small>門外，大門外。不答拜者，奉使，不敢當其盛禮。</small>至于廟門，揖入，三揖，至于階，三讓。<small>入三揖者，至內霤，將曲揖，既曲，北面揖，當碑揖。</small>主人以賔升，西面，賔升西階，當阿，東面致命，主人阼階上北面再拜。<small>阿，棟也，入堂深，示親親。今文阿為庪。</small>授于楹閒，南面。<small>授於楹閒，明為合好，其節同也。南面，並授也。</small>賔降，出，主人降，授老鴈。<small>老，羣吏之尊者。</small>

擯者出請。<small>不必賔之事有無。</small>賔執鴈，請問名，主人許。賔入授，如初禮。<small>問名者，將歸卜其吉凶。古文禮為醴。</small>

擯者出請，賔告事畢。入告，出請醴賔。<small>此醴亦當為禮。禮賔者，欲厚之。</small>賔禮辭，許。<small>禮辭，一辭。</small>主人徹几，改筵，東上，側尊甒醴于房中。<small>徹几改筵者，鄉為神，今為人。側尊，亦言無玄酒。側尊於房中，亦有篚有籩豆，如冠禮之設。</small>主人迎賔于庿門外，揖讓如初，升，主人北面再拜，賔西階上北面答拜。主人拂几授校，拜送，賔以几辟，北面設于坐，左之，西階上答拜。<small>拂，拭也，拭几者，尊賔，新之也。校，几足。辟，逡巡。古文校為技。</small>賛者酌醴，加角柶，面葉，出于房。<small>贊，佐也，佐主人酌事也。贊者亦洗酌、加角柶、覆之，如冠禮矣。出房南面，待主人迎受。古文葉作擖。</small>主人受醴，面枋，筵前西北面，賔拜受醴，復位，主人阼階上拜送。<small>主人西北面疑立，待賔即筵也。賔復位於西階上北面，明相尊敬。此筵不主為飲食起。</small>賛者薦脯醢。<small>薦，進。</small>賔即筵坐，左執觶，祭脯醢，以柶祭醴三，西階上北面坐，啐醴，建柶，興，坐奠觶，遂拜，主人答拜。<small>即，就也。左執觶，則祭以右手也。凡祭於脯醢之豆閒，必所為祭者，謙敬，示有所先也。啐，甞也，甞之者，成主人意。建，猶扱也。興，起也。奠，停也。</small>賔即筵，奠于薦左，降筵，北面坐取脯，主人辭。<small>薦左，籩豆之東。降，下也。自取脯者，尊主人之賜，將歸執以反命。辭者，辭其親徹。</small>賔降，授人脯，出。主人送于門外，再拜。<small>人，謂使者從者。授於階下，西面，然後出去。</small>

#### 納吉 {#2}

納吉，用鴈，如納采禮。<small>歸卜於庿，得吉兆，復使使者往告，昬姻之事於是定。</small>

#### 納徵 {#3}

納徵，玄纁束帛、儷皮，如納吉禮。<small>徵，成也，使使者納幣以成昬禮。用玄纁者，象陰陽備也。束帛，十端也，周禮曰「凡嫁子取妻入幣，純帛無過五兩」。儷，兩也。執束帛以致命，兩皮為庭實。皮，鹿皮。今文纁皆作熏。</small>

#### 請期 {#4}

請期，用鴈。主人辭，賔許，告期，如納徵禮。<small>主人辭者，陽倡陰和，期日宜由夫家來也。夫家必先卜之，得吉日，乃使使者往，辭即告之。</small>

#### 將親迎預陳饌 {#5}

期，初昬，陳三鼎于寢門外東方，北面，北上。其實特豚，合升，去蹄，舉肺脊二、祭肺二、魚十有四、腊一肫，髀不升，皆飪，設扃鼏。<small>期，取妻之日。鼎三者，升豚、魚、腊也。寢，壻之室也。北面，鄉內也。特，猶一也。合升，合左右胖升於鼎也。去蹄，蹄甲不用也。舉肺脊者，食時所先舉也。肺者氣之主也，周人尚焉。脊者體之正也，食時則祭之，飯必舉之，貴之也。每皆二者，夫婦各一耳。凡魚之正十五，而鼎減一為十四者，欲其敵偶也。腊，兔腊也。肫，或作純，純，全也，凡腊用全。髀不升者，近竅，賤也。飪，孰也。扃，所以杠鼎。鼏，覆之。古文純為鈞，髀為脾。今文扃作鉉，鼏皆作密。</small>設洗于阼階東南。<small>洗，所以承盥洗之器棄水者。</small>饌于房中，醯醬二豆，菹醢四豆，兼巾之，黍稷四敦，皆蓋。<small>醯醬者，以醯和醬，生人尚褻味。兼巾之者，六豆共巾也。巾為禦塵，蓋為尚溫，周禮曰「食齊視春時」。</small>大羹湆在爨。<small>大羹湆，煮肉汁也。大古之羹無鹽菜。爨，火上，周禮曰「羹齊視夏時」。今文湆皆作汁。</small>尊于室中北墉下，有禁，玄酒在西，綌冪，加勺，皆南枋。<small>墉，牆也。禁，所以庪甒者。玄酒，不忘古也。綌，麤葛。今文枋作柄。</small>尊于房戶之東，無玄酒，篚在南，實四爵合卺。<small>無玄酒者，略之也。夫婦酌於內尊，其餘酌於外尊。合卺，破匏也。四爵兩卺凡六，為夫婦各三酳。一升曰爵。</small>

#### 親迎 {#6}

主人爵弁、纁裳、緇袘，從者畢玄端，乘墨車，從車二乘，執燭前馬。<small>主人，壻也，壻為婦主。爵弁而纁裳，玄冕之次，大夫以上親迎，冕服，冕服迎者，鬼神之，鬼神之者，所以重之親之。纁裳者，衣緇衣，不言衣與帶而言袘者，空其文，明其與袘俱用緇。袘謂緣，袘之言施，以緇緣裳，象陽氣下施。從者，有司也，乘貳車從行者也。畢，猶皆也。墨車，漆車，士而乘墨車，攝盛也。執燭前馬，使徒役持炬火居前炤道。</small>婦車亦如之，有裧。<small>亦如之者，車同等。士妻之車夫家共之，大夫以上嫁女則自以車送之。裧，車裳幃，周禮謂之容，車有容，則固有蓋。</small>至于門外。<small>婦家大門之外。</small>

主人筵于戶西，西上，右几。<small>主人，女父也。筵，為神布席。</small>女次，純衣纁袡，立于房中，南面。<small></small>姆纚笄宵衣，在其右。<small></small>女從者畢袗玄，纚笄，被纚黼，在其後。<small></small>

主人玄端，迎于門外，西面再拜，賔東面答拜。<small></small>主人揖入，賔執鴈從，至于庿門，揖入，三揖，至于階，三讓，主人升，西面，賔升，北面，奠鴈，再拜稽首，降，出。婦從，降自西階，主人不降送。<small></small>壻御婦車，授綏，姆辭不受。<small></small>婦乘以几，姆加景。乃驅，御者代。<small></small>壻乘其車先，俟于門外。<small></small>

#### 婦至成禮 {#7}

婦至，主人揖婦以入。乃寢門，揖入，升自西階，媵布席于奧。夫入于室，即席，婦尊西，南面。媵御沃盥交。賛者徹尊冪。舉者盥，出，除冪，舉鼎入，陳于阼階南，西面，北上。匕俎從設，北面載，執而俟。匕者逆退，復位于門東，北面，西上。賛者設醬于席前，菹醢在其北。俎入，設于豆東。魚次。腊特于俎北。賛設黍于醬東，稷在其東。設湆于醬南。設對醬于東，菹醢在其南，北上。設黍于腊北，其西稷。設湆于醬北。御布對席，賛啟會，卻于敦南，對敦于北。賛告具。揖婦，即對筵，皆坐。皆祭，祭薦、黍、稷、肺。賛爾黍，授肺脊，皆食，以湆醬，皆祭舉、食舉也。三飯，卒食。賛洗爵，酌酳主人，主人拜受，賛戶內北面答拜。酳婦亦如之。皆祭。賛以肝從，皆振祭。嚌肝，皆實于菹豆。卒爵，皆拜。賛答拜，受爵，再酳如初，無從，三酳用巹，亦如之。賛洗爵，酌于戶外尊，入戶，西北面奠爵，拜。皆答拜。坐祭，卒爵，拜。皆答拜。興。主人出，婦復位。乃徹于房中，如設于用室，尊否。主人說服于房，媵受，婦說服于室，御受。姆授巾。御衽于奧，媵衽良席在東，皆有枕，北止。主人入，親說婦之纓。燭出。媵餕主人之餘，御餕婦餘，賛酌外尊酳之。媵侍于戶外，呼則聞。

#### 婦見舅姑 {#8}

夙興，婦沐浴，纚笄、宵衣以俟見。質明，賛見婦于舅姑。席于阼，舅即席。席于房外，南面，姑即席。婦執笲棗、慄，自門入，升自西階，進拜，奠于席。舅坐撫之，興，答拜。婦還，又拜，降階，受笲腶脩，升，進，北面拜，奠于席。姑坐舉以興，拜，授人。

#### 賛者醴婦 {#9}

賛醴婦。席于戶牖閒，側尊甒醴于房中。婦疑立于席西。賛者酌醴，加柶，面枋，出房，席前北面。婦東面拜受。賛西階上北面拜送。婦又拜。薦脯醢。婦升席，左執觶，右祭脯醢，以柶祭醴三，降席，東面坐，啐醴，建柶，興，拜。賛答拜。婦又拜，奠于薦東，北面坐取脯，降，出，授人于門外。

#### 婦饋舅姑 {#10}

舅姑入于室，婦盥饋。特豚，合升，側載，無魚腊，無稷。並南上。其他如取女禮。婦賛成祭，卒食，一酳，無從。席于北墉下。婦徹，設席前如初，西上。婦餕，舅辭，易醬。婦餕姑之饌，御賛祭豆、黍、肺、舉肺、脊，乃食，卒。姑酳之，婦拜受，姑拜送。坐祭，卒爵，姑受，奠之。婦徹于房中，媵御餕，姑酳之，雖無娣，媵先。于是與始飯之錯。

#### 舅姑饗婦 {#11}

舅姑共饗婦以一獻之禮。舅洗于南洗，姑洗于北洗，奠酬。舅姑先降自西階，婦降自阼階。歸婦俎于婦氏人。

#### 饗送者 {#12}

舅饗送者以一獻之禮，酬以束錦。姑饗婦人送者，酬以束錦。若異邦，則贈丈夫送者以束錦。

#### 舅姑沒婦庿見及饗婦饗送者之禮 {#13}

若舅姑既沒，則婦入三月，乃奠菜。席于庿奧，東面，右几。席于北方，南面。祝盥，婦盥于門外。婦執笲菜，祝帥婦以入。祝告，稱婦之姓，曰，「某氏來婦，敢奠嘉菜于皇舅某子。」婦拜扱地，坐奠菜于几東席上，還，又拜如初。婦降堂，取笲菜，入，祝曰，「某氏來婦，敢告于皇姑某氏。」奠菜于席，如初禮。婦出，祝闔牖戶。老醴婦于房中，南面，如舅姑醴婦之禮。壻饗婦送者丈夫、婦人，如舅姑饗禮。

#### 記昬禮時地辭命用物 {#14}

記。士昬禮，凡行事必用昬昕，受諸檷庿，辭無不腆，無辱。摯不用死，皮帛必可制。腊必用鮮，魚用鮒，必殽全。

#### 記笄女教女之事 {#15}

女子許嫁，笄而醴之，稱字。祖庿未毀，教于公宮，三月。若祖庿已毀，則教于宗室。

#### 記問名對賔之節 {#16}

問名。主人受鴈，還，西面對。賔受命乃降。

#### 記祭醴法 {#17}

祭醴，始扱壹祭，又扱再祭。賔右取脯，左奉之，乃歸，執以反命。

#### 記納徵禮庭實之節 {#18}

納徵，執皮，攝之，內文，兼執足，左首，隨入，西上，參分庭一，在南。賔致命，釋外足，見文。主人受幣，士受皮者自東出于後，自左受，遂坐攝皮。逆退，適東壁。

#### 記父母授女 {#19}

父醴女而俟迎者，母南面于房外。女出于母左，父西面戒之，必有正焉。若衣，若笄，母戒諸西階上，不降。

#### 記婦升車法 {#20}

婦乘以几，從者二人坐持几，相對。

#### 記注玄酒之節 {#21}

婦入寢門，賛者徹尊冪，酌玄酒，三屬于尊，棄餘水于堂下階閒，加勺。

#### 記笲飾及受笲之節 {#22}

笲，緇被纁裏，加于橋。舅答拜，宰徹笲。

#### 記醴婦饗婦饌具儀節 {#23}

婦席薦饌于房。饗婦，姑薦焉。婦洗在北堂，直室東隅，篚在東，北面盥。婦酢舅，更爵，自薦，不敢辭洗，舅降則辟于房，不敢拜洗。凡婦人相饗，無降。

#### 記婦助祭之期 {#24}

婦入三月，然後祭行。

#### 記庶婦禮之不同於適婦者 {#25}

庶婦，則使人醮之。婦不饋。

#### 納采之辭 {#26}

昬辭曰，「吾子有惠，貺室某也。某有先人之禮，使某也請納采。」對曰，「某之子憃愚，又弗能教。吾子命之，某不敢辭。」致命，曰，「敢納采。」

#### 問名之辭 {#27}

問名，曰，「某既受命，將加諸卜，敢請女為誰氏？」對曰，「吾子有命，且以備數而擇之，某不敢辭。」

#### 醴賔之辭 {#28}

醴，曰，「子為事故，至于某之室。某有先人之禮，請醴從者。」對曰，「某既得將事矣，敢辭。」「先人之禮，敢固以請。」「某辭不得命，敢不從也？」

#### 納吉之辭 {#29}

納吉，曰，「吾子有貺命，某加諸卜，占曰『吉』。使某也敢告。」對曰，「某之子不教，唯恐弗堪。子有吉，我與在。某不敢辭。」

#### 納徵之辭 {#30}

納徵，曰，「吾子有嘉命，貺室某也。某有先人之禮，儷皮束帛，使某也請納徵。」致命，曰，「某敢納徵。」對曰，「吾子順先典，貺某重禮，某不敢辭，敢不承命？」

#### 請期之辭 {#31}

請期，曰，「吾子有賜命，某既申受命矣。惟是三族之不虞，使某也請吉日。」對曰，「某既前受命矣，唯命是聽。」曰，「某命某聽命于吾子。」對曰，「某固唯命是聽。」使者曰，「某使某受命，吾子不許，某敢不告期？」曰某日。對曰，「某敢不敬須？」

#### 使者反命之辭 {#32}

凡使者歸，反命，曰，「某既得將事矣，敢以禮告。」主人曰，「聞命矣。」

#### 父醮子辭 {#33}

父醮子，命之，曰，「往迎爾相，承我宗事。勗帥以敬，先妣之嗣。若則有常。」子曰，「諾。唯恐弗堪，不敢忘命。」

#### 親迎至門告擯者辭 {#34}

賔至擯者請，對曰，「吾子命某，以茲初昬，使某將，請承命。」對曰，「某固敬具以須。」

#### 父母送女戒命之辭 {#35}

父送女，命之曰，「戒之敬之，夙夜毌違命！」母施衿結帨，曰，「勉之敬之，夙夜無違宮事！」庶母及門內，施鞶，申之以父母之命，命之曰，「敬恭聽，宗爾父母之言。夙夜無愆，視諸衿鞶！」

#### 姆辭壻授綏之辭 {#36}

壻授綏，姆辭曰，「未教，不足與為禮也。」

#### 記使命所自出 {#37}

宗子無父，母命之。親皆沒，己躬命之。支子，則稱其宗。弟，則稱其兄。

#### 不親迎者見婦父母之禮 {#38}

若不親迎，則婦入三月，然後壻見，曰，「某以得為外昬姻，請覿。」主人對曰，「某以得為外昬姻之數，某之子未得濯溉于祭祀，是以未敢見。今吾子辱，請吾子之就宮，某將走見。」對曰，「某以非他故，不足以辱命，請終賜見。」對曰，「某得以為昬姻之故，不敢固辭，敢不從！」主人出門左，西面。壻入門，東面，奠摯，再拜，出。擯者以摯出，請受。壻禮辭，許，受摯，入。主人再拜受，壻再拜送，出。見主婦，主婦闔扉，立于其內。壻立于門外，東面。主婦一拜。壻答再拜，主婦又拜，壻出。主人請醴，及揖讓入。醴以一獻之禮。主婦薦，奠酬，無幣。壻出，主人送，再拜。