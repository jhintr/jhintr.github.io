---
title: "士昬禮第二"
subtitle: ""
date: 2024-03-07T18:10:24+08:00
lastmod: 2024-03-30
draft: false
brewing: false
weight: 2
js:
    - /js/toc.js
    - /js/hashtag.js
    - /js/commentary.js
---

## 前事 {#2.0}

### 一使兼行納采問名二禮及禮使者之儀 {#2.0.1}

昬禮。下達。納采，用鴈。<small>達，通也。將欲與彼合昬姻，必先使媒氏下通其言。女氏許之，乃後使人納其采擇之禮。用鴈為摯者，取其順陰陽往來。詩云「取妻如之何，匪媒不得」，昬必由媒，交接設紹介，皆所以養廉恥。</small>主人筵于戶西，西上，右几。<small>主人，女父也。筵，為神布席也。戶西者，尊處，將以先祖之遺體許人，故受其禮於禰廟也。席西上、右設几，神不統於人，席有首尾。</small>使者玄端至。<small>使者，夫家之屬，若羣吏使往來者。玄端，士莫夕之服，又服以事其庿。有司緇裳。</small>擯者出請事，入告。<small>擯者，有司佐禮者。請，猶問也。禮不必事，雖知猶問之，重慎也。</small>主人如賔服，迎于門外，再拜，賔不答拜，揖入。<small>門外，大門外。不答拜者，奉使，不敢當其盛禮。</small>至于廟門，揖入，三揖，至于階，三讓。<small>入三揖者，至內霤將曲揖，既曲，北面揖，當碑揖。</small>主人以賔升，西面，賔升西階，當阿，東面致命，主人阼階上北面再拜。<small>阿，棟也。入堂深，示親親。今文阿為庪。</small>授于楹閒，南面。<small>授於楹閒，明為合好，其節同也。南面，並授也。</small>賔降，出，主人降，授老鴈。<small>老，羣吏之尊者。</small>

擯者出請。<small>不必賔之事有無。</small>賔執鴈，請問名，主人許。賔入授，如初禮。<small>問名者，將歸卜其吉凶。古文禮為醴。</small>

擯者出請，賔告事畢，入告，出請醴賔。<small>此醴亦當為禮。禮賔者，欲厚之。</small>賔禮辭，許。<small>禮辭，一辭。</small>主人徹几，改筵，東上，側尊甒醴于房中。<small>徹几改筵者，鄉為神，今為人。側尊，亦言無玄酒。側尊於房中，亦有篚有籩豆，如冠禮之設。</small>主人迎賔于庿門外，揖讓如初，升，主人北面再拜，賔西階上北面答拜，主人拂几授校，拜送，賔以几辟，北面設于坐，左之，西階上答拜。<small>拂，拭也，拭几者，尊賔，新之也。校，几足。辟，逡巡。古文校為技。</small>賛者酌醴，加角柶，面葉，出于房。<small>賛，佐也，佐主人酌事也。賛者亦洗酌、加角柶、覆之，如冠禮矣。出房南面，待主人迎受[^1]。古文葉作擖。</small>主人受醴，面枋，筵前西北面，賔拜受醴，復位，主人阼階上拜送。<small>主人西北面疑立，待賔即筵也。賔復位於西階上北面，明相尊敬。此筵不主為飲食起。</small>賛者薦脯醢。<small>薦，進。</small>賔即筵坐，左執觶，祭脯醢，以柶祭醴三，西階上北面坐，啐醴，建柶，興，坐奠觶，遂拜，主人答拜。<small>即，就也。左執觶，則祭以右手也。凡祭於脯醢之豆閒，必所為祭者，謙敬，示有所先也。啐，甞也，甞之者，成主人意。建，猶扱也。興，起也。奠，停也。</small>賔即筵，奠于薦左，降筵，北面坐取脯，主人辭。<small>薦左，籩豆之東。降，下也。自取脯者，尊主人之賜，將歸執以反命。辭者，辭其親徹。</small>賔降，授人脯，出，主人送于門外，再拜。<small>人，謂使者從者。授於階下，西面，然後出去。</small>

[^1]: 迎受：釋文作梧授。

### 納吉 {#2.0.2}

納吉，用鴈，如納采禮。<small>歸卜於庿，得吉兆，復使使者往告，昬姻之事於是定。</small>

### 納徵 {#2.0.3}

納徵，玄纁束帛、儷皮，如納吉禮。<small>徵，成也，使使者納幣以成昬禮。用玄纁者，象陰陽備也。束帛，十端也，周禮曰「凡嫁子取妻入幣，純帛無過五兩」。儷，兩也。執束帛以致命，兩皮為庭實。皮，鹿皮。今文纁皆作熏。</small>

### 請期 {#2.0.4}

請期，用鴈。主人辭，賔許，告期，如納徵禮。<small>主人辭者，陽倡陰和，期日宜由夫家來也。夫家必先卜之，得吉日，乃使使者往，辭即告之。</small>

## 親迎 {#2.1}

### 將親迎預陳饌 {#2.1.1}

期，初昬，陳三鼎于寢門外東方，北面，北上，其實特豚，合升、去蹄，舉肺脊二、祭肺二，魚十有四，腊一肫，髀不升，皆飪，設扃鼏。<small>期，取妻之日。鼎三者，升豚、魚、腊也。寢，壻之室也。北面，鄉內也。特，猶一也。合升，合左右胖升於鼎也。去蹄，蹄甲不用也。舉肺脊者，食時所先舉也，肺者氣之主也，周人尚焉，脊者體之正也，食時則祭之，飯必舉之，貴之也。每皆二者，夫婦各一耳。凡魚之正十五而鼎減一為十四者，欲其敵偶也。腊，兔腊也。肫，或作純，純，全也，凡腊用全。髀不升者，近竅，賤也。飪，孰也。扃，所以杠鼎。鼏，覆之。古文純為鈞，髀為脾。今文扃作鉉，鼏皆作密。</small>設洗于阼階東南。<small>洗，所以承盥洗之器，棄水者。</small>饌于房中，醯醬二豆，菹醢四豆，兼巾之，黍稷四敦，皆蓋。<small>醯醬者，以醯和醬，生人尚褻味。兼巾之者，六豆共巾也。巾為禦塵，蓋為尚溫，周禮曰「食齊視春時」。</small>大羹湆在爨。<small>大羹湆，煮肉汁也。大古之羹無鹽菜。爨，火上，周禮曰「羹齊視夏時」。今文湆皆作汁。</small>尊于室中北墉下，有禁，玄酒在西，綌幂，加勺，皆南枋。<small>墉，牆也。禁，所以庪甒者。玄酒，不忘古也。綌，麤葛。今文枋作柄。</small>尊于房戶之東，無玄酒，篚在南，實四爵合卺。<small>無玄酒者，畧之也。夫婦酌於內尊，其餘酌於外尊。合卺，破匏也。四爵兩卺凡六，為夫婦各三酳。一升曰爵。</small>

### 親迎 {#2.1.2}

主人爵弁、纁裳、緇袘，從者畢玄端，乘墨車，從車二乘，執燭前馬。<small>主人，壻也，壻為婦主。爵弁而纁裳，玄冕之次，大夫以上親迎，冕服，冕服迎者，鬼神之，鬼神之者，所以重之親之。纁裳者衣緇衣，不言衣與帶而言袘者，空其文，明其與袘俱用緇。袘謂緣，袘之言施，以緇緣裳，象陽氣下施。從者，有司也，乘貳車從行者也。畢，猶皆也。墨車，漆車，士而乘墨車，攝盛也。執燭前馬，使徒役持炬火居前炤道。</small>婦車亦如之，有裧。<small>亦如之者，車同等。士妻之車，夫家共之，大夫以上嫁女，則自以車送之。裧，車裳幃，周禮謂之容，車有容，則固有蓋。</small>至于門外。<small>婦家大門之外。</small>

主人筵于戶西，西上，右几。<small>主人，女父也。筵，為神布席。</small>女次，純衣纁袡，立于房中，南面。<small>次，首飾也，今時髲也，周禮「追師掌為副、編、次」。純衣，絲衣。女從者畢袗玄，則此衣亦玄矣。袡亦緣也，袡之言任也，以纁緣其衣，象陰氣上任也。凡婦人不常施袡之衣，盛昬禮，為此服，喪大記曰「復衣不以袡」，明非常。</small>姆纚笄宵衣，在其右。<small>姆，婦人年五十無子，出而不復嫁，能以婦道教人者，若今時乳母矣。纚，縚髮。笄，今時簪也。纚亦廣充幅、長六尺。宵，讀為詩「素衣朱綃」之綃，魯詩以綃為綺屬也。姆亦玄衣，以綃為領，因以為名，且相別耳。姆在女右，當詔以婦禮。</small>女從者畢袗玄，纚笄，被顈黼，在其後。<small>女從者，謂姪娣也，詩云「諸娣從之，祁祁如雲」。袗，同也，同玄者，上下皆玄。顈，襌也，詩云「素衣朱襮」，爾雅云「黼領謂之襮」。周禮曰「白與黑謂之黼」。天子諸侯后夫人狄衣，卿大夫之妻刺黼以為領，如今偃領矣，士妻始嫁，施襌黼於領上，假盛飾耳。言被，明非常服。</small>

主人玄端，迎于門外，西面再拜，賔東面答拜。<small>賔，壻。</small>主人揖入，賔執鴈從，至于庿門，揖入，三揖，至于階，三讓，主人升，西面，賔升，北面，奠鴈，再拜稽首，降，出。婦從，降自西階，主人不降送。<small>賔升奠鴈拜，主人不答，明主為授女耳。主人不降送，禮不參。</small>

壻御婦車，授綏，姆辭不受。<small>壻御者，親而下之。綏，所以引升車者，僕人之禮，必授人綏。</small>婦乘以几，姆加景，乃驅，御者代。<small>乘以几者，尚安舒也。景之制蓋如明衣，加之以為行道禦塵，令衣鮮明也，景亦明也。驅，行也，行車輪三周，御者乃代壻。今文景作憬。</small>壻乘其車先，俟于門外。<small>壻車在大門外，乘之先者，道之也。男率女，女從男，夫婦剛柔之義自此始也。俟，待也。門外，壻家大門外。</small>

### 婦至成禮 {#2.1.3}

婦至，主人揖婦以入，及寢門，揖入，升自西階，媵布席于奧，夫入于室，即席，婦尊西，南面，媵御沃盥交。<small>升自西階，道婦入也。媵，送也，謂女從者也。御當為訝，訝，迎也，謂壻從者也。媵沃壻，盥於南洗，御沃婦，盥於北洗，夫婦始接，情有廉恥，媵御交道其志。</small>賛者徹尊幂，舉者盥，出，除幂，舉鼎入，陳于阼階南，西面，北上，匕俎從設。<small>執匕者、執俎者從鼎而入，設之。匕，所以別出牲體也。俎，所以載也。</small>北面載，執而俟。<small>執俎而立，俟豆先設。</small>匕者逆退，復位于門東，北面，西上。<small>執匕者事畢逆退，由便。至此乃著其位，畧賤也。</small>賛者設醬于席前，菹醢在其北，俎入，設于豆東，魚次，腊特于俎北。<small>豆東，菹醢之東。</small>賛設黍于醬東，稷在其東，設湆于醬南。<small>饌要方也。</small>設對醬于東，<small>對醬，婦醬也。設之當特俎。</small>菹醢在其南，北上，設黍于腊北，其西稷，設湆于醬北。御布對席，賛啟會，卻于敦南，對敦于北。<small>啟，發也。今文啟作開，古文卻為綌。</small>

賛告具，揖婦即對筵，皆坐，皆祭，祭薦黍稷肺。<small>賛者西面告饌具也。壻揖婦，使即席。薦，菹醢。</small>賛爾黍，授肺脊，皆食，以湆醬，皆祭舉、食舉也。<small>爾，移也，移置席上，便其食也。皆食，食黍也。以，用也，用者，謂啜湆咂醬。古文黍作稷。</small>三飯，卒食。<small>卒，已也。同牢示親，不主為食起，三飯而成禮也。</small>賛洗爵，酌酳主人，主人拜受，賛戶內北面答拜，酳婦亦如之，皆祭。<small>酳，漱也。酳之言演也、安也，漱所以絜口，且演安其所食。酳，酌內尊。</small>賛以肝從，皆振祭，嚌肝，皆實于菹豆。<small>肝，肝炙也。飲酒宜有肴以安之。</small>卒爵，皆拜，賛答拜，受爵。再酳如初，無從，三酳用巹，亦如之。<small>亦無從也。</small>賛洗爵，酌于戶外尊，入戶，西北面奠爵，拜，皆答拜，坐祭，卒爵，拜，皆答拜，興。<small>賛酌者，自酢也。</small>

主人出，婦復位。<small>復尊西南面之位。</small>乃徹于房中，如設于室，尊否。<small>徹室中之饌設于房中，為媵御餕之。徹尊不設，有外尊也。</small>主人說服于房，媵受，婦說服于室，御受，姆授巾。<small>巾，所以自絜清。今文說皆作稅。</small>御衽于奧，媵衽良席在東，皆有枕，北止。<small>衽，臥席也。婦人稱夫曰良，孟子曰「將見良人之所之」。止，足也。古文止作趾。</small>主人入，親說婦之纓。<small>入者，從房還入室也。婦人十五許嫁，笄而禮之，因著纓，明有繫也，蓋以五采為之，其制未聞。</small>燭出。<small>昬禮畢，將臥息。</small>

媵餕主人之餘，御餕婦餘，賛酌外尊酳之。<small>外尊，房戶外之東尊。</small>媵侍于戶外，呼則聞。<small>為尊者有所徵求。今文侍作待。</small>

## 明日 {#2.2}

### 婦見舅姑 {#2.2.1}

夙興，婦沐浴，纚笄宵衣以俟見。<small>夙，早也，昬明日之晨。興，起也。俟，待也，待見於舅姑寢門之外。古者命士以上，年十五，父子異宮。</small>質明，賛見婦于舅姑，席于阼，舅即席，席于房外，南面，姑即席。<small>質，平也。房外，房戶外之西。古文舅皆作咎。</small>婦執笲棗栗，自門入，升自西階，進拜，奠于席。<small>笲，竹器而衣者，其形蓋如今之筥䒧蘆矣。進拜者，進東面乃拜。奠之者，舅尊，不敢授也。</small>舅坐撫之，興，答拜，婦還，又拜。<small>還又拜者，還於先拜處拜。婦人與丈夫為禮則俠拜。</small>降階，受笲腶脩，升，進，北面拜，奠于席，姑坐舉以興，拜，授人。<small>人，有司。姑執笲以起，答婦拜。授有司徹之，舅則宰徹之。</small>

### 賛者醴婦 {#2.2.2}

賛醴婦。<small>醴當為禮。賛禮婦者，以其婦道新成，親厚之。</small>席于戶牖閒，<small>室戶西、牖東，南面位。</small>側尊甒醴于房中。婦疑立于席西。<small>疑，正立自定之貌。</small>賛者酌醴，加柶，面枋，出房，席前北面，婦東面拜受，賛西階上北面拜送，婦又拜，薦脯醢。<small>婦東面拜，賛北面答之，變于丈夫始冠成人之禮。</small>婦升席，左執觶，右祭脯醢，以柶祭醴三，降席，東面坐，啐醴，建柶，興，拜，賛答拜，婦又拜，奠于薦東，北面坐取脯，降，出，授人于門外。<small>奠于薦東，升席奠之。取脯降出授人，親徹，且榮得禮。人，謂婦氏人。</small>

### 婦饋舅姑 {#2.2.3}

舅姑入于室，婦盥饋。<small>饋者，婦道既成，成以孝養。</small>特豚，合升，側載，無魚腊，無稷，並南上，其他如取女禮。<small>側載者，右胖載之舅俎，左胖載之姑俎，異尊卑。並南上者，舅姑共席于奧，其饌各以南為上。其他，謂醬湆菹醢。女，謂婦也，如取婦禮，同牢時。今文並當作併。</small>婦賛成祭，卒食，一酳，無從。<small>賛成祭者，授處之。今文無成也。</small>席于北墉下。<small>墉，牆也，室中北牆下。</small>婦徹，設席前如初，西上。婦餕，舅辭易醬。<small>婦餕者，即席將餕也。辭易醬者，嫌淬汙。</small>婦餕姑之饌，御賛祭豆黍肺舉肺脊，乃食。卒，姑酳之，婦拜受，姑拜送，坐祭，卒爵，姑受，奠之。<small>奠之，奠于篚。</small>婦徹于房中，媵御餕，姑酳之，雖無娣，媵先，於是與始飯之錯。<small>古者嫁女必姪娣從，謂之媵。姪，兄之子，娣，女弟也，娣尊姪卑，若或無娣，猶先媵，容之也。始飯，謂舅姑。錯者，媵餕舅餘，御餕姑餘也。古文始為姑。</small>

### 舅姑饗婦 {#2.2.4}

舅姑共饗婦以一獻之禮。舅洗于南洗，姑洗于北洗，奠酬。<small>以酒食勞人曰饗。南洗在庭，北洗在北堂。設兩洗者，獻酬酢以絜清為敬。奠酬者，明正禮成，不復舉。凡酬酒，皆奠於薦左，不舉，其燕則更使人舉爵。</small>舅姑先降自西階，婦降自阼階。<small>授之室，使為主，明代己。</small>歸婦俎于婦氏人。<small>言俎，則饗禮有牲矣。婦氏人，丈夫送婦者。使有司歸以婦俎，當以反命於女之父母，明其得禮。</small>

### 饗送者 {#2.2.5}

舅饗送者以一獻之禮，酬以束錦。<small>送者，女家有司也。爵至酬賔，又從之以束錦，所以相厚。古文錦皆為帛。</small>姑饗婦人送者，酬以束錦。<small>婦人送者，隸子弟之妻妾。凡饗，速之。</small>若異邦，則贈丈夫送者以束錦。<small>贈，送也。就賔館。</small>

## 舅姑沒婦庿見及饗婦饗送者之禮 {#2.3}

若舅姑既沒，則婦入三月，乃奠菜。<small>沒，終也。奠菜者，以篚祭菜也，蓋用堇。</small>席于庿奧，東面，右几，席于北方，南面。<small>庿，考妣之庿。北方，墉下。</small>祝盥，婦盥于門外，婦執笲菜，祝帥婦以入，祝告，稱婦之姓曰「某氏來婦，敢奠嘉菜于皇舅某子」。<small>帥，道也。入，入室也。某氏者，齊女則曰姜氏，魯女則曰姬氏。來婦，言來為婦。嘉，美也。皇，君也。</small>婦拜扱地，坐奠菜于几東席上，還，又拜如初。<small>扱地，手至地也。婦人扱地，猶男子稽首。</small>婦降堂，取笲菜，入，祝曰「某氏來婦，敢告于皇姑某氏」，奠菜于席，如初禮。<small>降堂，階上也。室事交乎戶，今降堂者，敬也。於姑言敢告，舅尊於姑。</small>婦出，祝闔牖戶。<small>凡庿，無事則閉之。</small>老醴婦于房中，南面，如舅姑醴婦之禮。<small>因於庿見禮之。</small>壻饗婦送者丈夫婦人，如舅姑饗禮。

## 記 {#2.4}

### 記昬禮時地辭命用物 {#2.4.1}

記。士昬禮。凡行事必用昬昕，受諸禰庿，辭無不腆，無辱。<small>用昕，使者，用昬，壻也。腆，善也。賔不稱幣不善，主人不謝來辱。</small>摯不用死，皮帛必可制。<small>摯，鴈也。皮帛，儷皮束帛也。</small>腊必用鮮，魚用鮒，必殽全。<small>殽全者，不餧敗、不剝傷。</small>

### 記笄女教女之事 {#2.4.2}

女子許嫁，笄而醴之，稱字。<small>許嫁，已受納徵禮也。笄女之禮，猶冠男也，使主婦女賔執其禮。</small>祖庿未毀，教于公宮三月，若祖庿已毀，則教于宗室。<small>祖庿，女高祖為君者之庿也。以有緦麻之親，就尊者之宮，教以婦德、婦言、婦容、婦功。宗室，大宗之家。</small>

### 記問名對賔之節 {#2.4.3}

問名。主人受鴈，還，西面對，賔受命乃降。<small>受鴈于兩楹閒，南面，還于阼階上，對賔以女名。</small>

### 記祭醴法 {#2.4.4}

祭醴。始扱壹祭，又扱再祭，賔右取脯，左奉之，乃歸，執以反命。<small>反命，謂使者問名、納吉、納徵、請期，還報于壻父。</small>

### 記納徵禮庭實之節 {#2.4.5}

納徵。執皮，攝之，內文，兼執足，左首，隨入，西上，參分庭一，在南。<small>攝，猶辟也。兼執足者，左手執前兩足，右手執後兩足。左首，象生，曲禮曰「執禽者左首」。隨入，為門中阸狹。西上，中庭位併。</small>賔致命，釋外足，見文，主人受幣。士受皮者自東出于後，自左受，遂坐攝皮，逆退，適東壁。<small>賔致命、主人受幣，庭實所用為節。士，謂若中士下士不命者，以主人為官長。自，由也。</small>

### 記父母授女 {#2.4.6}

父醴女而俟迎者，母南面于房外。<small>女既次、純衣，父醴之于房中，南面，蓋母薦焉，重昬禮也。女奠爵于薦東，立于位而俟壻。壻至，父出，使擯者請事，母出，南面房外，示親授壻，且當戒女也。</small>女出于母左，父西面戒之，必有正焉，若衣若笄，母戒諸西階上，不降。<small>必有正焉者，以託戒使不忘。</small>

### 記婦升車法 {#2.4.7}

婦乘以几，從者二人坐持几，相對。<small>持几者，重慎之。</small>

### 記注玄酒之節 {#2.4.8}

婦入寢門，賛者徹尊幂，酌玄酒，三屬于尊，棄餘水于堂下階閒，加勺。<small>屬，注也。玄酒涗水貴新，昬禮又貴新，故事至乃取之，三注于尊中。</small>

### 記笲飾及受笲之節 {#2.4.9}

笲，緇被纁裏，加于橋，舅答拜，宰徹笲。<small>被，表也。笲有衣者，婦見舅姑，以飾為敬。橋，所以庪笲，其制未聞。今文橋為鎬。</small>

### 記醴婦饗婦饌具儀節 {#2.4.10}

婦席薦饌于房。<small>醴婦饗婦之席薦也。</small>饗婦，姑薦焉。<small>舅姑共饗婦，舅獻爵，姑薦脯醢。</small>婦洗在北堂，直室東隅，篚在東，北面盥。<small>洗在北堂，所謂北洗。北堂，房中半以北。洗南北直室東隅，東西直房戶與隅閒。</small>婦酢舅，更爵，自薦，<small>更爵，男女不相因也。</small>不敢辭洗，舅降，則辟于房，不敢拜洗。<small>不敢與尊者為禮。</small>凡婦人相饗，無降。<small>姑饗婦人送者于房，無降者，以北洗、篚在上。</small>

### 記婦助祭之期 {#2.4.11}

婦入三月，然後祭行。<small>入夫之室三月之後，於祭乃行，謂助祭也。</small>

### 記庶婦禮之不同於適婦者 {#2.4.12}

庶婦，則使人醮之，婦不饋。<small>庶婦，庶子之婦也。使人醮之，不饗也。酒不酬酢曰醮，亦有脯醢。適婦酌之以醴，尊之，庶婦酌之以酒，卑之，其儀則同。不饋者，共養統於適也。</small>

## 辭 {#2.5}

### 納采之辭 {#2.5.1}

昬辭曰：「吾子有惠，貺室某也，<small>昬辭，擯者請事，告之辭。吾子，謂女父也。稱有惠，明下達。貺，賜也。室，猶妻也，子謂公冶長可妻也。某，壻名。</small>某有先人之禮，使某也請納采。」<small>某，壻父名也。某也，使名也。</small>

對曰：「某之子惷愚，又弗能教，吾子命之，某不敢辭。」<small>對曰者，擯出納賔之辭。某，女父名也。吾子，謂使者。今文弗為不，無能字。</small>

致命曰：「敢納采。」

### 問名之辭 {#2.5.2}

問名曰：「某既受命，將加諸卜，敢請女為誰氏？」<small>某，使者名也。誰氏者，謙也，不必其主人之女。</small>

對曰：「吾子有命，且以備數而擇之，某不敢辭。」<small>卒曰某氏，不記之者，明為主人之女。</small>

### 醴賔之辭 {#2.5.3}

醴曰：「子為事故，至於某之室，某有先人之禮，請醴從者。」<small>言從者，謙不敢斥也。今文於為于。</small>

對曰：「某既得將事矣，敢辭。」<small>將，行。</small>

「先人之禮，敢固以請。」<small>主人辭。固，如故。</small>

「某辭不得命，敢不從也。」<small>賔辭也。不得命者，不得許己之命。</small>

### 納吉之辭 {#2.5.4}

納吉曰：「吾子有貺命，某加諸卜，占曰吉，使某也敢告。」<small>貺，賜也。賜命，謂許以女名也。某，壻父名。</small>

對曰：「某之子不教，唯恐弗堪，子有吉，我與在，某不敢辭。」<small>與，猶兼也。古文與為豫。</small>

### 納徵之辭 {#2.5.5}

納徵曰：「吾子有嘉命，貺室某也，某有先人之禮，儷皮束帛，使某也請納徵。」

致命曰：「某敢納徵。」

對曰：「吾子順先典，貺某重禮，某不敢辭，敢不承命。」<small>典，常也、法也。</small>

### 請期之辭 {#2.5.6}

請期曰：「吾子有賜命，某既申受命矣，惟是三族之不虞，使某也請吉日。」<small>三族，謂父昆弟、己昆弟、子昆弟。虞，度也。不億度，謂卒有死喪，此三族者，己及子皆為服期，期服則踰年，欲及今之吉也，雜記曰「大功之末可以冠子嫁子」。</small>

對曰：「某既前受命矣，唯命是聽。」<small>前受命者，申前事也。</small>

曰：「某命某，聽命于吾子。」<small>曰某，壻父名也。</small>

對曰：「某固唯命是聽。」

使者曰：「某使某受命，吾子不許，某敢不告期。」曰某日。<small>某，吉日之甲乙。</small>

對曰：「某敢不敬須。」<small>須，待。</small>

### 使者反命之辭 {#2.5.7}

凡使者歸，反命曰：「某既得將事矣，敢以禮告。」<small>告禮，所執脯。</small>主人曰：「聞命矣。」

### 父醮子辭 {#2.5.8}

父醮子，<small>子，壻。</small>命之曰：「往迎爾相，承我宗事，<small>相，助也。宗事，宗庿之事。</small>勗帥以敬，先妣之嗣，若則有常。」<small>勗，勉也。若，猶女也。勉帥道婦，以敬其為先妣之嗣，女之行則當有常。深戒之，詩云「大姒嗣徽音」。</small>

子曰：「諾。唯恐弗堪，不敢忘命。」

### 親迎至門告擯者辭 {#2.5.9}

賔至，擯者請，對曰：「吾子命某，以茲初昬，使某將，請承命。」<small>賔，壻也。命某，某，壻父名。茲，此也。將，行也，使某行昬禮來迎。</small>

對曰：「某固敬具以須。」

### 父母送女戒命之辭 {#2.5.10}

父送女，命之曰：「戒之敬之，夙夜毋違命。」<small>夙，早也，早起夜臥。命，舅姑之教命。古文毋為無。</small>

母施衿結帨，曰：「勉之敬之，夙夜無違宮事。」<small>帨，佩巾。</small>

庶母及門內施鞶，申之以父母之命，命之曰：「敬恭聽，宗爾父母之言，夙夜無愆，視諸衿鞶。」<small>庶母，父之妾也。鞶，鞶囊也，男鞶革，女鞶絲，所以盛帨巾之屬，為謹敬。申，重也。宗，尊也。愆，過也。諸，之也。示之以衿鞶者，皆託戒，使識之也，不示之以衣笄者，尊者之戒，不嫌忘之。視乃正字，今文作示，俗誤行之。</small>

### 姆辭壻授綏之辭 {#2.5.11}

壻授綏，姆辭曰：「未教，不足與為禮也。」<small>姆，教人者。</small>

### 記使命所自出 {#2.5.12}

宗子無父，母命之，親皆沒，己躬命之。<small>宗子者，適長子也。命之，命使者。母命之，在春秋「紀裂繻來逆女」是也。躬，猶親也。親命之，則「宋公使公孫壽來納幣」是也。言宗子無父，是有有父者，禮「七十老而傳，八十齊喪之事不及」，若是者，子代其父為宗子，其取也，父命之。</small>支子則稱其宗。<small>支子，庶昆弟也。稱其宗子命使者。</small>弟稱其兄。<small>弟，宗子之母弟。</small>

## 不親迎者見婦父母之禮 {#2.6}

若不親迎，則婦入三月，然後壻見，曰：「某以得為外昬姻，請覿。」<small>女氏稱昬，壻氏稱姻。覿，見也。</small>

主人對曰：「某以得為外昬姻之數，某之子未得濯溉於祭祀，是以未敢見，今吾子辱，請吾子之就宮，某將走見。」<small>主人，女父也。以白造緇曰辱。</small>

對曰：「某以非他故，不足以辱命，請終賜見。」<small>非他故，彌親之辭。命，謂將走見之言。今文無終賜。</small>

對曰：「某得以為昬姻之故，不敢固辭，敢不從。」<small>不言外，亦彌親之辭。古文曰外昬姻。</small>

主人出門左，西面，壻入門，東面奠摯，再拜，出。<small>出門，出內門。入門，入大門。出內門不出大門者，異於賔客也，壻見於寢。奠摯者，壻有子道，不敢授也。摯，雉也。</small>擯者以摯出，請受。<small>欲使以賔客禮相見。</small>壻禮辭，許，受摯，入，主人再拜受，壻再拜送，出。<small>出，已見女父。</small>見主婦，主婦闔扉，立于其內。<small>主婦，主人之婦也。見主婦者，兄弟之道，宜相親也。闔扉者，婦人無外事。扉，左扉。</small>壻立于門外，東面，主婦一拜，壻答再拜，主婦又拜，壻出。<small>必先一拜者，婦人於丈夫必俠拜。</small>主人請醴，及揖讓入，醴以一獻之禮，主婦薦，奠酬，無幣。<small>及，與也。無幣，異於賔客。</small>壻出，主人送，再拜。