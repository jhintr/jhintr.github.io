---
title: 士昏禮第二
date: 2021-03-20T11:56:16+08:00
draft: true
brewing: true
weight: 102
---


{{<subtitle>}}濟陽張爾岐句讀{{</subtitle>}}

士昏禮第二<small>鄭目錄云士娶妻之禮以昏為期因而名焉必以昏者陽往而隂來日入三商為昏昏禮於五禮屬嘉禮大小戴及別錄此皆第二○商漏刻之名三商即三刻也</small>昏禮下達納采用鴈<small>達通達也將欲與彼合昏姻必先使媒氏下通其言女氏許之乃後使人納其采擇之禮詩云取妻如之何匪媒不得昏必由媒交接設紹介皆所以養亷恥納采而用鴈為摯者取其順隂陽往來○昏禮有六納采問名納吉納徵請期親迎是也請期以上五禮皆遣使者行之春秋莊公二十二年榖梁傳曰納幣大夫之事也公之親納幣非禮也○采七在反</small>主人筵于戶西西上右几<small>主人女父也筵為神布席也戶西者尊處將以先祖之遺體許人故受其禮於禰庿席西上右設几神不統於人席有首尾○女家將受納采之禮先設神坐乃受之西上席首在西也鄉射燕禮等設席皆東上以近主人為上是統於人今以神尊不統於人取地道尊右之義故席西上几在右也</small>使者玄端至<small>使者夫家之屬若羣吏使往來者玄端士莫夕之服又服以事其庿有司緇裳○使所吏反莫音暮</small>擯者出請事入告<small>擯者有司佐禮者請猶問也禮不必事雖知猶問之重慎也○前已有媒氏通言今使者至門當知有昏事而猶問之是重慎也</small>主人如賓服迎于門外再拜賓不答拜揖入<small>門外大門外不答拜者奉使不敢當其盛禮○當亦如士冠禮主人迎賓主人西面賓東面此時賓自執鴈</small>至于庿門揖入三揖至于階三讓<small>入三揖者至內霤將曲揖既曲北面揖當碑揖</small>主人以賓升西面賓升西階當阿東面致命主人阼階上北面再拜<small>阿棟也入堂深示親親今文阿為庪○以賓升與賓俱升也疏云凡士之庿五架為之中脊為棟棟北一楣下有室户棟南一架為前楣楣前接簷為庪鄉飲酒聘禮皆云當楣無當阿者今使者當阿是至中脊下近室處故註云入堂深示親親○庪君委反</small>授于楹間南面<small>授於楹間明為合好其節同也南面竝授也○授謂授鴈楹間兩楹之間凡授受敵者於楹間不敵者不於楹間君行一臣行二是也今使者不敵而授於楹間明為合好故其遠近之節同也</small>賓降出主人降授老鴈<small>老羣吏之尊者○納采禮畢故賓降自西階出庿門將行後禮主人降自阼階授老鴈立階下以待事</small>擯者出請<small>不必賓之事有無</small>賓執鴈請問名主人許賓入授如初禮<small>問名者將歸卜其吉凶古文禮為醴○問名問女子之名將加諸卜也如初禮者亦如納采升堂致命授鴈而出也按記主人受鴈還西面對賓受命乃降是主人既受鴈還復阼階之位西面以女名對賓賓乃降階出門也此一使兼行二禮既采須卜其事相因故也</small>擯者出請賓告事畢入告出請醴賓<small>此醴亦當為禮禮賓者欲厚之</small>賓禮辭許<small>禮辭一辭</small>主人徹几改筵東上側尊甒醴于房中<small>徹几改筵者鄉為神今為人側尊亦言無玄酒側尊於房中亦有篚有籩豆如冠禮之設○徹去其几後將授賓也改筵改西上而東上也為人設則東上者統於主人也</small>主人迎賓于庿門外揖讓如初升主人北面再拜賓西階上北面答拜主人拂几授校拜送賓以几辟北面設于坐左之西階上答拜<small>拂拭也拭几者尊賓新之也校几足辟逡遁古文校為枝○疏云揖讓如初升者如納采時三揖三讓也主人北面再拜者拜賓至此堂飲之主人拂几者案有司徹主人西面左手執几縮之以右袂推拂几三二手橫執几進授於尸前凡敵者拂几皆若此卑於尊者則內拂之授校者凡授几之法卑者以兩手執几兩端尊者則以兩手於几間執之授設皆然又云受時或受其足或受於手間皆橫受之及其設之皆旋几縱執乃設之於坐南北面陳之位為神則右之為人則左之不坐設之者几輕故也愚謂此經授校是執其中間授之以其足以使者是彼羣吏亦不敵者也○校胡飽反辟房益反</small>贊者酌醴加角柶面葉出于房<small>贊佐也佐主人酌事也贊者亦洗酌加角柶覆之如冠禮矣出房南面待主人迎受古文葉作擖</small>主人受醴面枋筵前西北面賓拜受醴復位主人阼階上拜送<small>主人西北面疑立待賓即筵也賓復位於西階上北面明相尊敬此筵不主為飲食起○主人執醴筵前西北面以待賓賓拜于西階上乃進筵前受醴受訖復西階北面之位主人乃於阼階上拜送此醴古人受爵送爵相拜之法率如此</small>贊者薦脯醢<small>薦進</small>賓即筵坐左執觶祭脯醢以柶祭醴三西階上北面坐啐醴建柶興坐奠觶遂拜主人答拜<small>即就也左執觶則祭以右手也凡祭於脯醢之豆間必所為祭者謙敬示有所先也啐嘗也嘗之者成主人意建猶扱也興起也奠停也○賓即筵坐而祭醴南面坐也啐醴則西階北面之位奠觶遂拜亦於西階遂拜者因事曰遂坐奠觶不起而遂拜也○扱初洽反</small>賓即筵奠于薦左降筵北面坐取脯主人辭<small>薦左籩豆之東降下也自取脯者尊主人之賜將歸執以反命辭者辭其親徹○即筵奠于薦左南面奠之因祭酒之面也</small>賓降授人脯出主人送于門外再拜<small>人謂使者從者授於階下西面然後出去○前迎于門外是大門外此送亦大門外</small>右一使兼行納采問名二禮及禮使者之儀納吉用鴈如納采禮<small>歸卜於庿得吉兆復使使者往告婚姻之事於是定○如納采禮其拆讓升階致命授鴈及主人醴賓取脯出門之節並如之</small>右納吉


納徵玄纁束帛儷皮如納吉禮<small>徴成也使使者納幣以成昏禮用玄纁者象隂陽備也束帛十端也周禮曰凡嫁子娶妻入幣純帛無過五兩儷兩也執束帛以致命兩皮為庭實皮鹿皮今文纁皆作熏○疏云此納徵無鴈者以有束帛為贄故也周禮純帛緇帛也是庶人用緇無纁士大夫乃以玄纁束帛天子加以榖圭諸侯加以大璋雜記云納幣一束束五兩兩五尋然則每端二丈玄纁束帛者合言之陽竒隂偶三玄二纁也鄭註周禮以純為緇故疏以緇為庶人之禮陳氏祥道云蘇秦傳錦繡千純裴駰註曰純端名則周禮所云純帛者匹帛也鄭改純為緇誤矣庶人亦用玄纁但不必五兩耳○純側其反</small>右納徵


請期用鴈主人辭賓許告期如納徵禮<small>主人辭者陽倡隂和期日宜由夫家來也夫家必先卜之得吉日乃使使者往辭即告之○遞言三禮同節皆如納采</small>右請期


期初昏陳三鼎于寢門外東方北面北上其實特豚合升去蹄舉肺脊二祭肺二魚十有四腊一肫髀不升皆飪設扃鼏<small>期取妻之日鼎三者升豚魚腊也寢壻之室也北面鄉內也特猶一也合升合左右胖升於鼎也去蹄蹄甲不用也舉肺脊者食時所先舉也肺者氣之主也周人尚焉脊者體之正也食時則祭之飯必舉之貴之也每皆二者夫婦各一耳凡魚之正十五純而鼎減一為十四者欲其敵偶也腊兔腊也肫或作純全也凡腊用全髀不升者近竅賤也飪熟也扃所以扛鼎鼏覆之古文純為鈞髀為脾今文扃作鉉鼏皆作宻○此下言親迎之禮先陳同牢之饌乃乘車往迎婦至成禮共三節舉肺脊食時所祭之肺與脊也祭肺則未食時祭之疏云祭時二肺俱有生人唯有舉肺皆祭今此得有祭肺者郊特牲論娶婦玄冕齋戒鬼神隂陽也故與祭祀同二肺也魚十有四夫婦各七固取敵偶亦合公食大夫一命七魚之數凡他禮牲體用一胖腊則左右體脅相配為一故得全名唯大斂士虞皆用左胖不全反吉故也○去起呂反肫音純髀步米反飪而甚反竅苦弔反扛音江</small>設洗于阼階東南<small>洗所以承盥洗之器棄水者</small>饌于房中醯醬二豆葅醢四豆兼巾之黍稷四敦皆蓋<small>醯醬者以醯和醬生人尚䙝味兼巾之者六豆共巾也巾為禦塵蓋為尚溫周禮曰食齊視春時○敦音對齊才計反</small>大羮湆在爨<small>大羮湆煮肉汁也大古之羹無鹽菜爨火上周禮曰羹齊視夏時今文湆皆作汁○湆去急反</small>尊于室中北墉下有禁玄酒在西綌幂加勺皆南枋<small>墉牆也禁所以庪甒者玄酒不忘古也綌粗葛今文枋作柄</small>尊于房户之東無玄酒篚在南實四爵合卺<small>無玄酒者畧之也夫婦酌於內尊其餘酌於外尊合卺破匏也四爵兩巹凡六為夫婦各三酳一升曰爵○鼎陳寢門外洗設阼階東南豆敦饌於房中羹在爨內尊在室外尊在房戶東爵卺篚在外尊南此同牢饌設之次○卺音謹匏白交反酳以仞反</small>右將親迎預陳饌


主人爵弁纁裳緇袘從者畢玄端乘墨車從車二乘執燭前馬<small>主人壻也壻為婦主爵弁而纁裳玄冕之次大夫以上親迎冕服冕服迎者鬼神之鬼神之者所以重之親之纁裳者衣緇衣不言衣與帶而言袘者空其文明其與袘俱用緇袘謂縁袘之言施以緇縁裳象陽氣下施從者有司也乘貳車從行者也畢猶皆也墨車漆車士而乘墨車攝盛也執燭前馬使從役持炬火居前炤道○主人壻也下文女父稱主人男稱壻此未至女家仍據男家而言故云主人一命大夫冕而無旒士變冕為爵弁故云冕之次士助祭於公用之是士服之盛者大夫以上親迎則皆冕服矣疏以為五等諸侯亦不過玄冕天子親迎當袞冕或然也大夫乘墨車士乘棧車今親迎乘大夫之車故云攝盛案巾車註云棧車不革鞔而漆之則士之棧車亦漆但無革鞔為異○袘以豉反從才用反迎魚正反</small>婦車亦如之有裧<small>亦如之者車同等士妻之車夫家共之大夫以上嫁女則自以車送之裧車裳幃周禮謂之容車有容則固有蓋○如之者亦墨車及從車執燭等也○裧昌占反</small>至于門外<small>婦家大門之外</small>主人筵于戶西西上右几<small>主人女父也筵為神布席</small>女次純衣纁袇立于房中南面<small>次首飾也今時髲也周禮追師掌為副編次純衣絲衣女從者畢袗玄則此衣亦玄矣袇亦縁也袇之言任也以纁縁其衣象隂氣上任也凡婦人不常施袇之衣盛昏禮為此服喪大記曰復衣不以袇明非常○疏云不言裳者以婦人之服不殊裳周禮追師註云副之言覆所以覆首為之飾其遺象若今步搖編編列髪為之若今假紒次次第髪長短為之所謂髲髢外內命婦衣鞠衣襢衣者服編衣褖者服次其副唯於三翟祭祀服之士服爵弁助祭之服以迎則士之妻亦服褖衣助祭之服也又云此純衣即褖衣是士妻助祭之服尋常不用纁為袇今用之故云盛昏禮為此服○袇如占反髲皮義反</small>姆纚笄宵衣在其右<small>姆婦人年五十無子出而不復嫁能以婦道教人者若今時乳母纚縚髪笄今時簪也纚亦廣充幅長六尺宵讀為詩素衣朱綃之綃魯詩以綃為綺屬也姆亦玄衣以綃為領因以為名且相別耳姆在女右當詔以婦禮○姆亡候反綃音消</small>女從者畢袗玄纚笄被顈黼在其後<small>女從者謂姪娣也詩諸娣從之祁祁如雲袗同也同玄者上下皆玄也顈禪也詩云素衣朱襮爾雅云黼領謂之襮周禮曰白與黑謂之黼天子諸侯后夫人狄衣卿大夫之妻刺黼以為領如今偃領矣士妻始嫁施襌黼於領上假盛飾耳言被明非常服○陳氏云袗設飾也說文曰褧檾也枲屬顈與褧檾通袗玄設飾以玄也顈黼以枲為領而刺黼也○被皮義反顈苦迥反黼音甫襮音博刺七亦反</small>主人玄端迎于門外西面再拜賓東面答拜<small>賓壻</small>主人揖入賓執鴈從至于庿門揖入三揖至于階三讓主人升西面賓升北面奠鴈再拜稽首降出婦從降自西階主人不降送<small>賓升奠鴈拜主人不答明主為授女耳主人不降送禮不參○疏云賓升北面奠鴈再拜稽首此時當在房外當楣北面何休公羊傳註云夏后氏逆於庭殷人逆於堂周人逆於戶禮不參者禮賓主宜各一人</small>壻御婦車授綏姆辭不受<small>壻御者親而下之綏所以引升車者曲禮曰僕人之禮必授人綏</small>婦乘以几姆加景乃驅御者代<small>乘以几者尚安舒也景之制葢如明衣加之以為行道禦塵令衣鮮明也景亦明也驅行也行車輪三周御者乃代壻今文景作憬○景與絅褧音相近義正同○令力呈反</small>壻乘其車先俟于門外<small>壻車在大門外乘之先者道之也男率女女從男夫婦剛柔之義自此始也俟待也門外壻家大門外</small>右親迎


婦至主人揖婦以入及寢門揖入升自西階媵布席于奥夫入于室即席婦尊西南面媵御沃盥交<small>升自西階道婦入也媵送也謂女從者也御當為訝訝迎也謂壻從者也媵沃壻盥於南洗御沃婦盥於北洗夫婦始接情有廉恥媵御交道其志○夫道婦入室先自即席東面婦尚在尊西南面須設饌訖乃設對席然後揖婦即坐為前後至之便故也媵即姪娣御夫家之女役南洗在庭北洗在北堂○媵以證反御音訝</small>贊者徹尊幂舉者盥出除鼏舉鼎入陳于阼階南西面北上匕俎從設<small>執匕者執俎者從鼎而入設之匕所以別出牲體也俎所以載也</small>北面載執而俟<small>執俎而立俟豆先設○執匕者南面别出牲體執俎者北面承取載之于俎執之而俟豆設乃設也</small>匕者逆退復位于門東北面西上<small>執匕者事畢逆退由便至此乃著其位略賤也</small>贊者設醬于席前菹醢在其北俎入設于豆東魚次腊特于俎北<small>豆東菹醢之東○魚次者又在俎東也腊特設俎北若復東則饌不得方故也</small>贊設黍于醬東稷在其東設湆于醬南<small>饌要方也○二豆並列醬北二敦直列醬東此為夫設下對設二豆二敦則為婦三俎夫婦共之</small>設對醬于東<small>對醬婦醬也設之當特俎</small>菹醢在其南北上設黍于腊北其西稷設湆于醬北御布對席贊啓㑹郤于敦南對敦于北<small>啓發也今文啓作開古文郤為綌○㑹敦之蓋郤仰也開敦蓋各仰置敦右○㑹古外反郤去逆反</small>贊告具揖婦即對筵皆坐皆祭祭薦黍稷肺<small>贊者西面告饌具也壻揖婦使即席薦菹醢○其祭之序由近及遠肺指祭肺非舉肺也</small>贊爾黍授肺脊皆食以湆醬皆祭舉食舉也<small>爾移也移置席上便其食也皆食食黍也以用也用者謂用口啜湆用指𠯗醬古文黍作稷○舉即脊與肺也○𠯗子闔反</small>三飯卒食<small>卒已也同牢示親不主為食起三飯而成禮也</small>贊洗爵酌酳主人主人拜受贊戶內北面答拜酳婦亦如之皆祭<small>酳潄也酳之言演也安也潄所以潔口且演安其所食酳酌內尊○內尊尊于室中北墉下者也疏云壻拜當東面婦拜當南面少牢籑答拜註云在東面席者東面拜在西面席者南面拜故知婦拜南面若贊答婦拜亦於戶內北面也○潄所又反</small>贊以肝從皆振祭嚌肝皆實于菹豆<small>肝肝炙也飲酒宜有肴以安之○從猶繼也振猶舉也</small>卒爵皆拜<small>婦拜見上篇見母章此篇婦見奠菜一章及內則女拜尚右手</small>贊答拜受爵再酳如初無從三酳用卺亦如之<small>亦無從也○如初者如白贊洗爵以下至答拜受爵但無從為異無從不以肝從也三酳則並如再酳之無從酳爵不襲贊受爵即返之於篚別取爵再酳三酳則用卺也</small>贊洗爵酌于戶外尊入戶西北面奠爵拜皆答拜坐祭卒爵拜皆答拜興<small>贊酌者自酢也</small>主人出婦復位<small>復尊西南面之位</small>乃徹于房中如設于室尊否<small>徹室中之饌設于房中為媵御餕之徹尊不設有外尊也</small>主人說服于房媵受婦說服于室御受姆授巾<small>巾所以自潔清今文說作稅○說吐活反</small>御衽于奥媵衽良席在東皆有枕北止<small>衽臥席也婦人稱夫曰良孟子曰將覸良人之所之止足也古文止作趾○設衽曰衽猶置尊曰尊布筵曰筵也上文媵受主人服御受婦服此御衽婦席媵衽夫席皆與媵御沃盥交義同</small>主人入親說婦之纓<small>入者從房還入室也婦人十五許嫁笄而禮之因著纓明有繫也葢以五采為之其制未聞</small>燭出<small>昏禮畢將臥息</small>媵餕主人之餘御餕婦餘贊酌外尊酳之<small>外尊房户外之東尊</small>媵侍于戶外呼則聞<small>為尊者有所徵求今文侍作待</small>右婦至成禮


夙興婦沐浴纚笄宵衣以俟見<small>夙早也昏明日之晨興起也俟待也待見於舅姑寢門之外古者命士以上年十五父子異宮○此下言昏之明日婦見舅姑贊者於舅姑堂上醴婦婦饋舅姑於室舅姑饗婦舅姑饗婦家送者凡五節</small>質明贊見婦于舅姑席于阼舅即席席于房外南面姑即席<small>質平也房外房戶外之西古文舅皆作咎</small>婦執笲棗栗自門入升自西階進拜奠于席<small>笲竹器而衣者其形葢如今之筥●籚矣進拜者進東面乃拜奠之者舅尊不敢授也○舅立阼階上西面婦自西階進至舅前東面拜拜已坐奠棗栗于舅席○笲音煩衣於既反●羗居反</small>舅坐撫之興答拜婦還又拜<small>還又拜者還於先拜處拜婦人與丈夫為禮則俠拜○撫撫棗栗笲也撫之者示受也</small>降階受笲腵脩升進北面拜奠于席姑坐舉以興拜授人<small>人有司姑執笲以起答婦拜授有司徹之舅則宰徹之○婦見舅訖復自西階降受腶脩以見姑○腶丁亂反</small>右婦見舅姑


贊醴婦<small>醴當為禮贊禮婦者以其婦道新成親厚之○疏云案司儀註上於下曰禮敵者曰儐</small>席于戶牖間<small>室戶西牖東南面位</small>側尊甒醴于房中婦疑立于席西<small>疑正立自定之貌○疑魚乙反</small>贊者酌醴加柶面枋出房席前北面婦東面拜受贊西階上北面拜送婦又拜薦脯醢<small>婦東面拜贊北面答之變于丈夫始冠成人之禮</small>婦升席左執觶右祭脯醢以柶祭醴三降席東面坐啐醴建柶興拜贊答拜婦又拜奠于薦東北面坐取脯降出授人于門外<small>奠于薦東升席奠之取脯降出授人親徹且榮得禮人謂婦氏人○祭醴南面啐醴東面奠觶又南面取脯則北面</small>右贊者醴婦


舅姑入于室婦盥饋<small>饋者婦道既成成以孝養</small>特豚合升側載無魚腊無稷竝南上其他如取女禮<small>側載者右胖載之舅俎左胖載之姑俎異尊卑竝南上者舅姑共席于奥其饌各以南為上其他謂醬湇菹醢女謂婦也如取婦禮同牢時竝當作併○自側載以下南上以上皆與取女同牢之禮異至醬湇菹醢酒尊等則與之同</small>婦贊成祭卒食一酳無從<small>贊成祭者授處之今文無成也○贊祭者品授之又處置之也</small>席于北牖下<small>室中北牆下○疏曰此席將為婦餕之位處也</small>婦徹設席前如初西上婦餕舅辭易醬<small>婦餕者即席將餕也辭易醬者嫌淬汙</small>婦餕姑之饌御贊祭豆黍肺舉肺脊乃食卒姑酳之婦拜受姑拜送坐祭卒爵姑受奠之<small>奠于篚○舅姑之饌並設席前婦所餕則姑之饌</small>婦徹于房中媵御餕姑酳之雖無娣媵先於是與始飯之錯<small>古者嫁女必娣姪從之謂之媵姪兄之子娣女弟也娣尊姪卑若或無娣猶先媵客之也始飯謂舅姑錯者媵餕舅餘御餕姑餘也古文始為姑○媵御餕于房姑亦酳之其酳之次先媵而後御娣姪具者媵固先雖無娣而以姪為媵媵猶先也媵從婦而餕舅餘御從夫而餕姑餘是與舅姑始飯夫婦之位相交錯也</small>右婦饋舅姑


舅姑共饗婦以一獻之禮舅洗于南洗姑洗于北洗奠酬<small>以酒食勞人曰饗南洗在庭北洗在北堂設兩洗者獻酬酢以潔清為敬奠酬者明正禮成不復舉凡酬酒皆奠于薦左不舉其燕則更使人舉爵○疏云此饗婦之事與上盥饋同日為之昏義云舅姑入室婦以特豚饋明婦順也厥明舅姑共饗婦鄭彼註云容大夫以上禮多或異日故知此士同日可也此與上事相因亦於舅姑寢堂之上與禮婦同在客位也又云案下記饗婦節註云舅姑共饗婦舅獻姑薦脯醢但薦脯醢無盥洗之事今云姑洗於北洗洗者洗爵則是舅獻姑酬共成一獻仍無妨姑薦脯醢也愚案註其燕則更使人舉爵者汎言他經正獻後更舉爵行酬之事非此經所有</small>舅姑先降自西階婦降自阼階<small>授之室使為主明代已○疏云曲禮云子事父母升降不由阼階今舅姑降自西階婦降自阼階是授婦以室之事也授之室昏義文</small>歸婦俎于婦氏人<small>言俎則饗禮有牲矣婦氏人丈夫送婦者使有司歸以婦俎當以反命於女之父母明其得禮</small>右舅姑饗婦


舅饗送者以一獻之禮酬以束錦<small>送者女家有司也爵至酬賓又從之以束錦所以相厚古文錦皆作帛○疏云尊無送卑之法士無臣故知有司送之也</small>姑饗婦人送者酬以束錦<small>婦人送者𨽻子弟之妻妾凡饗速之○疏云凡速者皆就館速之</small>若異邦則贈丈夫送者以束錦<small>贈送也就賓館○既於饗酬之又就館贈之也</small>右饗送者


若舅姑既沒則婦入三月乃奠菜<small>沒終也奠菜者以篚祭菜也蓋用堇○此下言舅姑既沒者之禮三月婦道既成乃庿見因禮婦饗從者疏云若舅沒姑存則當時見姑三月庿見舅若舅存姑沒無庿可見或更有繼室自然如常禮也</small>席于庿奥東面右几席于北方南面<small>庿考妣之庿北方墉下○席于奥者舅席也席于北方者姑席也舅姑别席異面象生時婦見之禮與常祭同几者不同也</small>祝盥婦盥于門外婦執笲菜祝帥婦以入祝告稱婦之姓曰某氏來婦敢奠嘉菜于皇舅某子<small>帥道也入入室也某氏者齊女則曰姜氏魯女則曰姬氏來婦言來為婦嘉美也皇君也○疏云盥于門外此亦異于常祭云某子者言若張子李子也顧炎武云婦人內夫家無稱其舅為張子李子者某子云者或諡或字之稱愚謂疏之意或以婦新入門稱姓以告故亦以姓稱其舅與</small>婦拜扱地坐奠菜于几東席上還又拜如初<small>扱地手至地也婦人扱地猶男子稽首○疏云婦人以肅拜為正今云扱地則婦人之重拜也男子稽首亦拜中之重故以相況也愚案此席上在奥之席又拜如初又扱地也○扱初洽反</small>婦降堂取笲菜入祝曰某氏來婦敢告于皇姑某氏奠菜于席如初禮<small>降堂階上也室事交乎戶今降堂者敬也於姑言敢告舅尊於姑○此奠北坐之前以見姑也室事交乎戶禮器文</small>婦出祝闔牖戶<small>凡庿無事則閉之</small>老醴婦於房中南面如舅姑醴婦之禮<small>因於庿見禮之○亦象舅姑生時因婦來見遂禮之也房中庿之房中嘗疑此老與前贊者並是男子乃使與新婦為禮在前聖必自有說非末學所可臆度矣</small>壻饗婦送者丈夫婦人如舅姑饗禮右舅姑沒婦庿見及饗婦饗送者之禮記


士昏禮凡行事必用昏昕受諸禰庿辭無不腆無辱<small>用昕使者用昏壻也壻悉計反從士從胥俗作婿女之夫腆善也賓不稱幣不善主人不謝來辱○昕朝旦也壻用昏親迎時也使者用昕納采問名納吉納徵請期使向女家時也受諸禰庿男家禮至並於禰庿受之也辭無不腆者郊特牲云告之以直信信事人也信婦德也註云此二者所以敎婦正直信也</small>摯不用死皮帛必可制<small>摯鴈也皮帛儷皮束帛也○摯必生鴈皮帛必可制為衣物</small>腊必用鮮魚用鮒必殽全<small>殽全者不餒敗不剥傷○殽全指魚其體肉完好也此並據同牢時所用○鮒音附餒奴罪反</small>


右記昏禮時地辭命用物女子許嫁笄而醴之稱字<small>許嫁已受納徵禮也笄女之禮猶冠男也使主婦女賓執其禮○疏云笄女許嫁者用醴禮之未許嫁者當用酒醮之</small>祖庿未毀敎於公宮三月若祖庿已毀則敎於宗室<small>祖庿女髙祖為君者之庿也以有緦麻之親就尊者之宮敎以婦徳婦言婦容婦功宗室大宗之家○此謂諸侯同族之女將嫁之前敎成之法其與諸侯共髙祖者是緦麻之親敎之於公宫其共曾祖共祖共禰庿者皆敎於公宮可知也若與君絶服者則於大宗之家敎之大宗之家謂別子之世適長子族人所宗事者也</small>記笄女敎女之事


問名主人受鴈還西面對賓受命乃降<small>受鴈于兩楹間南面還于阼階上對賓以女名</small>


記問名對賓之節


祭醴始扱一祭又扱再祭賓右取脯左奉之乃歸執以反命<small>反命謂使者問名納吉納徵請期還報于壻父○凡祭醴之法皆如此其記於此者以問名諸禮皆醴賓故也</small>


記祭醴法


納徵執皮攝之內文兼執足左首隨入西上參分庭一在南<small>攝猶辟也兼執足者左手執前兩足右手執後兩足左首象生曲禮曰執禽者左首隨入為門中阨狹西上中庭位併○納徵之禮賓執束帛入別有二人執皮以為庭實其執之之法襞攝之使文在內兩手兼執其四足首向左二人相隨入門至庭則併立以西為上三分庭之一而在其南○阨於賣反</small>賓致命釋外足見文主人受幣士受皮者自東出于後自左受遂坐攝皮逆退適東壁<small>賓致命主人受幣庭實所用為節士謂若中士下士不命者以主人為官長自由也○賓堂上致命時執皮者庭中釋皮外足見文主人堂上受命時主人屬吏受皮者自東方出執皮者之後至其左北面受之故註云賓致命主人受幣庭實所用為節也既受皮遂坐攝之復使內文逆退適東壁者初二人相隨自東而西及退反東壁則後者在前也</small>記納徵禮庭實之節


父醴女而俟迎者母南面於房外<small>女既次純衣父醴之於房中南面蓋母薦焉重昏禮也女奠爵于薦東立于位而俟壻壻至父出使擯者請事母出南面房外示親授壻且當戒女也</small>女出於母左父西面戒之必有正焉若衣若笄母戒諸西階上不降<small>必有正焉者以託戒之使不忘○母在房戶西南面女出房至母左時父阼階上西面戒之母送女至西階上乃戒之也父母不降送庶母及門內申父母之命</small>記父母授女


婦乘以几從者二人坐持几相對<small>持几者重慎之○疏云王后則履石大夫諸侯亦應有物履之但無文今人猶用臺</small>記婦升車法


婦入寢門贊者徹尊幂酌玄酒三屬於尊棄餘水於堂下階間加勺<small>屬注也玄酒涚水貴新昏禮又貴新故事至乃取之三注于尊中○屬音燭涚舒鋭反音睡</small>


記注玄酒之節


笲緇被纁裏加于橋舅答拜宰徹笲<small>被表也笲有衣者婦見舅姑以飾為敬橋所以庪笲其制未聞今文橋為鎬○笲音煩</small>記笲飾及受笲之節


婦席薦饌于房<small>醴婦饗婦之席薦也</small>饗婦姑薦焉<small>舅姑共饗婦舅獻爵姑薦脯醢</small>婦洗在北堂直室東隅篚在東北面盥<small>洗在北堂所謂北洗北堂房中半以北洗南北直室東隅東西直房戶與隅間○饗婦時姑洗于北洗疏云房與室相連謂之房無北壁故得北堂之名</small>婦酢舅更爵自薦<small>更爵男女不相因也○婦得獻卒爵更爵酢舅自薦脯醢不以人贊也</small>不敢辭洗舅降則辟于房不敢拜洗<small>不敢與尊者為禮○辭洗拜洗賓主敵者之禮婦於舅則不敢也舅饗婦獻爵酬爵皆洗</small>凡婦人相饗無降<small>姑饗婦人送者于房無降者以北洗篚在上○疏云言凡者欲見舅姑共饗婦及姑饗婦人送者皆然</small>記醴婦饗婦饌具儀節


婦入三月然後祭行<small>入夫之室三月之後於祭乃行謂助祭也</small>記婦助祭之期


庶婦則使人醮之婦不饋<small>庶婦庶子之婦也使人醮之不饗也酒不酬酢曰醮亦有脯醢適婦酌之以醴尊之庶婦酌之以酒卑之其儀則同不饋者共養統於適也○亦昏之明日婦見舅姑時因使人醮之於房外之西如醴婦之儀婦不饋則舅姑亦不饗也</small>記庶婦禮之不同於適婦者


昏辭曰吾子有惠貺室某也<small>昏辭擯者請事告之辭吾子謂女父也稱有惠明下達貺賜也室猶妻也某壻名○此下皆記昏禮中辭命</small>某有先人之禮使某也請納采<small>某壻父名也某也使名也</small>對曰某之子憃愚又弗能敎吾子命之某不敢辭<small>對曰者擯出納賓之辭某女父名也吾子謂使者古文弗為不無能字○憃失容反</small>致命曰敢納采<small>○當有對辭文不具愚意亦當與擯出納賓之辭不異</small>納采之辭


問名曰某既受命將加諸卜敢請女為誰氏<small>某使者名也誰氏者謙也不必其主人之女○疏以為使者升堂致命之辭愚意告擯者之辭當亦不異</small>對曰吾子有命且以備數而擇之某不敢辭<small>卒曰某氏不記之者明為主人之女○案前記問名節註云還于阼階上對賓以女名</small>問名之辭


醴曰子為事故至於某之室某有先人之禮請醴從者<small>言從者謙不敢斥也今文於為于</small>對曰某既得將事矣敢辭<small>將行</small>先人之禮敢固以請<small>主人辭固如故</small>某辭不得命敢不從也<small>賓辭也不得命者不得辭已之命</small>


醴賓之辭


納吉曰吾子有貺命某加諸卜占曰吉使某也敢告<small>貺賜也賜命謂許以女名也某壻父名○疏於貺字截句</small>對曰某之子不敎唯恐弗堪子有吉我與在某不敢辭<small>與猶兼也古文與為豫○子既得吉我兼在吉中榮幸之言也○與音預</small>


納吉之辭


納徵曰吾子有嘉命貺室某也某有先人之禮儷皮束帛使某也請納徵致命曰某敢納徵對曰吾子順先典貺某重禮某不敢辭敢不承命<small>典常也法也</small>納徵之辭


請期曰吾子有賜命某既申受命矣惟是三族之不虞使某也請吉日<small>三族謂父昆弟已昆弟子昆弟虞度也不億度謂卒有死喪此三族者已及子皆為服期期服則踰年欲及今之吉也雜記曰大功之末可以冠子嫁子○皆賓與主人面相往復之辭申受命者自納采以來每度受命也○億於力反卒七忽反</small>對曰某既前受命矣唯命是聽<small>前受命者申前事也○主人以期當自壻家來故辭之</small>曰某命某聽命于吾子<small>曰某壻父名也○使者再請</small>對曰某固惟命是聽使者曰某使某受命吾子不許某敢不告期曰某日<small>某吉日之甲乙○使者來時本受吉期於壻父初執謙請之此乃因其固辭而告之也</small>對曰某敢不敬須<small>須待也</small>請期之辭


凡使者歸反命曰某既得將事矣敢以禮告<small>告禮所執脯○凡者五禮使者皆然</small>主人曰聞命矣使者反命之辭


父醮子<small>子壻也○父為子將迎婦以酒醮之於寢其儀當如冠子醮法</small>命之辭曰往迎爾相承我宗事<small>相助也宗事宗庿之事○相息亮反</small>朂帥以敬先妣之嗣若則有常<small>朂勉也若猶女也勉帥婦道以敬其為先妣之嗣女之行則當有常深戒之詩云太姒嗣徽音○謂婦為相以其為夫之助也註以朂帥以敬八字為句愚謂當四字為句事嗣叶相常首尾叶若曰今往迎爾相以承我宗事當勉帥以敬使其惟先妣是嗣女之敬必有常不可敬始而怠終也末句申勸之○朂許玉反</small>子曰諾唯恐弗堪不敢忘命父醮子辭


賓至擯者請對曰吾子命某以茲初昏使某將請承命<small>賓壻也命某某壻父名兹此也將行也使某行昏禮來迎</small>對曰某固敬具以須親迎至門告擯者辭


父送女命之曰戒之敬之夙夜毋違命<small>夙早也早起夜臥命舅姑之敎命古文毋為無○即前記云父西面戒之必有正焉之辭</small>母施衿結帨曰勉之敬之夙夜無違宮事<small>帨佩巾○即前記云母戒諸西階上之辭衿衣小帶一云衣領宮事姑命婦之事○衿其鴆反帨舒銳反</small>庶母及門內施鞶申之以父母之命命之曰敬恭聽宗爾父母之言夙夜無愆視諸衿鞶<small>庶母父之妾也鞶鞶囊也男鞶革女鞶絲所以盛帨巾之屬為謹敬申重也宗尊也愆過也諸之也示之以衿鞶皆託戒使識之也不示之以衣笄者尊者之戒不嫌忘之視乃正字今文作示俗誤行之○鞶大帶其訓囊者從系不從革視諸衿鞶者敎以見衿鞶即憶父母之言也○鞶步干反</small>父母送女戒命之辭


壻授綏姆辭曰未敎不足與為禮也<small>○此節監本脫據石經及吳本補入或當有鄭註而今逸之矣姆敎人者</small>姆辭壻授綏之辭


宗子無父母命之親皆沒已躬命之<small>宗子者適長子也命之命使者母命之在春秋紀裂繻來逆女是也躬猶親也親命之則宋公使公孫壽來納幣是也言宗子無父是有有父者禮七十老而傳八十齊喪之事不及若是者子代其父為宗子其取也父命之○此因請期以上五禮皆命使者行之故言使命所出必自其父若無父者則母命之母命之者亦但命子之父兄師友使之命使不得稱母命以通使也親者沒不得已乃親命之所以養廉遠恥也註引紀裂繻逆女事見春秋隠二年公羊傳公孫壽事見成八年其昏禮不稱主人母命不得通使之義並見彼傳及何休註</small>支子則稱其宗<small>支子庶昆弟子稱其宗子命使者</small>弟則稱其兄<small>弟宗子母弟亦謂無父者</small>記使命所自出


若不親迎則婦入三月然後壻見曰某以得為外昏姻請覿<small>女氏稱昏壻氏稱姻覿見也○此下記不親迎者婦入三月壻見婦父母之辭命儀節豈周公制禮因其舊俗而為之節文與自此至敢不從並是壻在婦家大門外與擯者請對傳致之辭</small>主人對曰某以得為外昏姻之數某之子未得濯溉於祭祀是以未敢見今吾子辱請吾子之就宮某將走見<small>主人女父也以白造緇曰辱○擯傳主人之言未得濯溉於祭祀謂三月以前婦未與祭也辱謂來至門是自屈辱也</small>對曰某以非他故不足以辱命請終賜見<small>非他故彌親之辭命謂將走見之言今文無終賜○非他故謂以非他人之故而來見疏云是為壻而來見又似他故二字連讀</small>對曰某以得為昏姻之故不敢固辭敢不從<small>不言外亦彌親之辭○唐石經作某得以為昏姻之故</small>主人出門左西面壻入門東面奠摯再拜出<small>出門出內門入門入大門出內門不出大門者異於賓客也壻見於寢奠摯者壻有子道不敢授也摯雉也</small>擯者以摯出請受<small>欲使以賓客禮相見</small>壻禮辭許受摯入主人再拜受壻再拜送出<small>出已見女父○疏云擬出更與主婦相見也愚謂壻出更以請見主婦告擯者乃入見也</small>見主婦主婦闔扉立于其內<small>主婦主人之婦也見主婦者兄弟之道宜相親也闔扉者婦人無外事扉左扉○扉即主人所出之內門扉也註兄弟之道謂昏姻家為兄弟○扉音非</small>壻立于門外東面主婦一拜壻答再拜主婦又拜壻出<small>必先一拜者婦人於丈夫必俠拜</small>主人請醴及揖讓入醴以一獻之禮主婦薦奠酬無幣<small>及與也無幣異於賓客○醴疑當作禮若用醴則無酢酬俟質</small>壻出主人送再拜


不親迎者見婦父母之禮