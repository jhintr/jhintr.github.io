---
title: 儀禮鄭註句讀序
date: 2021-03-20T11:59:26+08:00
draft: false
brewing: false
weight: 100
---


#### 顧序

記曰「優優大哉，禮儀三百，威儀三千」，禮者，本於人心之節文，以為自治治人之具，是以孔子之聖，猶問禮於老聃，而其弟子答問之言，雖節目之微，無不備悉，語其子伯魚曰「不學禮，無以立」，鄉黨一篇，皆動容周旋中禮之效，然則周公之所以為治，孔子之所以為教，舍禮其何以焉？劉康公有言「民受天地之中以生，所謂命也，是以有動作禮義威儀之則以定命也」，三代之禮，其存於後世而無疵者，獨有儀禮一經，漢鄭康成為之註，魏晉已下，至唐宋通經之士，無不講求於此。

自熙寧中，王安石變亂舊制，始罷儀禮，不立學官，而此經遂廢，此新法之為經害者一也。南渡已後，二陸起於金谿，其說以德性為宗，學者便其簡易，群然趨之，而於制度文為一切鄙為末事，賴有朱子正言力辯，欲脩三禮之書，而卒不能勝夫空虛妙悟之學，此新說之為經害者二也。沿至於今，有坐皋比，稱講師，門徒數百，自擬濂洛，而終身未讀此經一徧者。若天下之書皆出於國子監所頒，以為定本，而此經誤文最多，或至脫一簡一句，非唐石經之尚存於關中，則後儒無繇以得之矣。

濟陽張處士稷若，篤志好學，不應科名，錄儀禮鄭氏註，而采賈氏吳氏之說，略以己意斷之，名曰儀禮鄭注句讀，又參定監本脫誤凡二百餘字，并考石經脫誤五十餘字，作正誤二篇附於其後，藏諸家塾，時方多故，無能板行之者。後之君子因句讀以辨其文，因文以識其義，因其義以通制作之原，則夫子所謂以承天之道而治人之情者，可以追三代之英而禮亡之歎，不發於伊川矣。如稷若者，其不為後世太平之先倡乎？若乃據石經刊監本，復立之學官以習士子，而姑勸之以祿利使毋失其傳，此又有天下者之責也。東吳顧炎武書。

#### 自序

在昔周公制禮，用致太平，據當時施於朝廷鄉國者勒為典籍，與天下共守之，其大體為周官，其詳節備文則為儀禮。周德既衰，列國異政，典籍散亡，獨魯號秉禮，遺文尚在，孔子以大聖生乎其地，得其書而學焉，與門弟子脩其儀，定其文，無所失墜，子思曰「仲尼祖述堯舜，憲章文武」，孔子亦自謂曰「吾學周禮，今用之，吾從周，文王既沒，文不在兹乎」，竝謂此也。秦氏任刑廢禮，此書遂熄。漢初，髙堂生傳儀禮十七篇，武帝時有李氏，得周官五篇，河閒獻王以考工補冬官，共成六篇，奏之，後復得古經五十六篇於魯淹中，其中十七篇與髙堂生所傳同，餘三十九篇無師說，後遂逸。漢志所載傳禮者十三家，其所發明，皆周官及此十七篇之旨也。十三家獨小戴大顯，近代列於經以取士，而二禮反日微，葢先儒於周官疑信各半，而儀禮則苦其難讀故也。夫疑周官者尚以新莽荆國為口實，儀禮則周公之所定，孔子之所述，當時聖君賢相士君子之所遵行，可斷然不疑者，而以難讀廢，可乎？

愚三十許時，以其周孔手澤，慕而欲讀之，讀莫能通，旁無師友可以質問，偶於衆中言及，或阻且笑之。聞有朱子經傳通解，無從得其傳本，坊刻考註解詁之類皆無所是正，且多謬誤，所守者唯鄭註賈疏而已，註文古質而疏說又漫衍，皆不易了，讀不數繙輒罷去。至庚戌歳，愚年五十九矣，勉讀六閲月，乃克卒業焉。於是取經與註章分之，定其句讀，疏則節錄其要，取足明註而止，或偶有一得，亦附於末，以便省覽，且欲公之同志，俾世之讀是書者或少省心目之力，不至如愚之屢讀屢止，久而始通也。

因自歎曰，方愚之初讀之也，遥望光氣，以為非周孔莫能為已耳，莫測其所言者何等也，及其矻矻乎讀之，讀已又默存而心歴之，而後其俯仰揖遜之容如可睹也，忠厚藹惻之情如將遇也，周文郁郁，其斯為郁郁矣，君子彬彬，其斯為彬彬矣，雖不可施之行事，時一神往焉，彷彿戴弁垂紳，從事乎其閒，忘其身之喬野鄙僿，無所肖似也，使當時遇難而止，止而竟止，不幾於望辟雝之威儀而卻步不前者乎？噫！愚則幸矣，願世之讀是書者勿徒憚其難也。濟陽張爾岐撰。

#### 儀禮目錄

- [士冠禮第一](../01/)
- [士昏禮第二](../02/)
- [士相見禮第三](../03/)
- [鄉飲酒禮第四](../04/)
- [鄉射禮第五](../05/)
- [燕禮第六](../06/)
- [大射禮第七](../07/)
- [聘禮第八](../08/)
- [公食大夫禮第九](../09/)
- [覲禮第十](../10/)
- [喪服第十一](../11/)
- [士喪禮第十二](../12/)
- [既夕第十三](../13/)
- [士虞禮第十四](../14/)
- [特牲饋食第十五](../15/)
- [少牢饋食第十六](../16/)
- [有司徹第十七](../17/)
- 儀禮監本正誤
- 儀禮唐石經正誤

<small>是書經註句讀以及字畫圈點，悉遵蒿菴先生手定原本，閒有一二字夏五盟密之疑，亦不敢妄為參訂，姑存之以俟名公質焉。予幼遵父訓，手錄是書，時家君每曰「蒿菴三十餘年精神命脈畢萃於此，惜力緜不能代梓，為一生憾事，命爾輩手錄者，固欲爾粗知大義，亦藉之以衍其傳，不致湮沒焉耳」，予每佩斯訓，有志未逮。癸亥二月適會城，遇高苑學博單君雲谷、蓬萊學博王君任木，談及儀禮句讀，二君素知此書，深玉之，授梓且代製徵刻文啟，辭頗典麗，歸里謀諸同人，僉曰「素志也」，遂公議捐資，付之剞劂，群諉予董其事，乃偕同人取艾大司寇家所藏蒿菴先生手定原本，與朱子經傳通解、鄭註賈疏及曩日手鈔舊本參互考證，以定格式。其時三十餘工齊集鄙舍，所需瑣碎繁難之用，日不暇給，而詳細對閱，胥借力于男之玬、姪之璿，葢若輩亦曾手錄過也，既敷于板，又命姪之玫、之璐對勘，而後交工，每刻一頁，刷印數紙，玬璿兩人對面唱答，一點一畫，不許輕易放過，如是者又三繙，乃敢云成，其難其慎，惟恐失先生苦心。是年炎熱甚於往歲，六月初旬，午夜篝燈，繙閱校對，蚊蠅趨附，汗流浹背，復值旱魃肆虐，物力維艱，幸賴同人不惜資助，共勷厥事，克竣其工，集腋成裘，不致虧於一簣也，庶足以酬良友之素志，亦可以仰副嚴君之夙願矣。書成，錄其原委附焉，讀者鑒諸。乾隆八年桂月，濟陽後學高廷樞景垣謹識。</small>