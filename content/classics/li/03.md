---
title: "士相見禮第三"
subtitle: ""
date: 2024-03-07T18:10:27+08:00
lastmod: 2024-04-03
draft: false
brewing: false
weight: 3
js:
    - /js/toc.js
    - /js/hashtag.js
    - /js/commentary.js
---

#### 士相見禮 {#1}

士相見之禮。摯，冬用雉，夏用腒，左頭奉之，曰：「某也願見，無由達，某子以命命某見。」<small>摯，所執以至者，君子見於所尊敬，必執摯以將其厚意也。士摯用雉者，取其耿介，交有時、別有倫也。雉必用死者，為其不可生服也。夏用腒，備腐臭也。左頭，頭，陽也。無由達，言久無因緣以自達也。某子，今所因緣之姓名也。以命者，稱述主人之意。今文頭為脰。</small>

主人對曰：「某子命某見，吾子有辱，請吾子之就家也，某將走見。」<small>有，又也。某子命某往見，今吾子又自辱來，序其意也。走，猶往也。今文無走。</small>

賔對曰：「某不足以辱命，請終賜見。」<small>命，謂請吾子之就家。</small>

主人對曰：「某不敢為儀，固請吾子之就家也，某將走見。」<small>不敢為儀，言不敢外貌為威儀，忠誠欲往也。固，如故也。今文不為非，古文云固以請。</small>

賔對曰：「某不敢為儀，固以請。」<small>言如固請終賜見也。今文不為非。</small>

主人對曰：「某也固辭，不得命，將走見，聞吾子稱摯，敢辭摯。」<small>不得命者，不得見許之命也。走，猶出也。稱，舉也。辭其摯，為其大崇也。古文曰某將走見。</small>

賔對曰：「某不以摯不敢見。」<small>見於所尊敬而無摯，嫌大簡。</small>

主人對曰：「某不足以習禮，敢固辭。」<small>言不足習禮者，不敢當其崇禮來見己。</small>

賔對曰：「某也不依於摯不敢見，固以請。」<small>言依於摯，謙自卑也。今文無也。</small>

主人對曰：「某也固辭，不得命，敢不敬從。」出迎于門外，再拜，賔答再拜，主人揖，入門右，賔奉摯，入門左，主人再拜受，賔再拜送摯，出。<small>右，就右也。左，就左也。受摯於庭，既拜受送則出矣。不受摯於堂，下人君也。今文無也。</small>

主人請見，賔反見，退，主人送于門外，再拜。<small>請見者，為賔崇禮來，相接以矜莊，歡心未交也，賔反見則燕矣。下云「[凡燕見於君](#5)」至「[凡侍坐於君子](#7)」博記反見之燕義。臣初見於君，再拜奠摯而出。</small>

主人復見之，以其摯曰：「曏者吾子辱，使某見，請還摯於將命者。」<small>復見之者，禮尚往來也。以其摯，謂曏時所執來者也。曏，曩也。將，猶傳也，傳命者，謂擯相者。</small>

主人對曰：「某也既得見矣，敢辭。」<small>讓其來答己也。</small>

賔對曰：「某也非敢求見，請還摯于將命者。」<small>言不敢求見，嫌褻主人，不敢當也。今文無也。</small>

主人對曰：「某也既得見矣，敢固辭。」<small>固，如故也。</small>

賔對曰：「某不敢以聞，固以請於將命者。」<small>言不敢以聞，又益不敢當。</small>

主人對曰：「某也固辭，不得命，敢不從。」<small>許受之也。異日則出迎，同日則否。</small>

賔奉摯入，主人再拜受，賔再拜送摯，出，主人送于門外，再拜。

#### 士見於大夫 {#2}

士見於大夫，終辭其摯。於其入也，一拜其辱也，賔退，送再拜。<small>終辭其摯，以將不親答也。凡不答而受其摯，唯君於臣耳。大夫於士不出迎，入一拜，正禮也，送再拜，尊賔。</small>

若甞為臣者，則禮辭其摯，曰：「某也辭，不得命，不敢固辭。」<small>禮辭，一辭其摯而許也。將不答而聽其以摯入，有臣道也。</small>賔入，奠摯，再拜，主人答壹拜。<small>奠摯，尊卑異，不親授也。古文壹為一。</small>賔出，使擯者還其摯于門外，曰：「某也使某還摯。」<small>還其摯者，辟正君也。</small>賔對曰：「某也既得見矣，敢辭。」<small>辭君還其摯也。今文無也。</small>擯者對曰：「某也命某，某非敢為儀也，敢以請。」<small>還摯者請使受之。</small>賔對曰：「某也夫子之賤私，不足以踐禮，敢固辭。」<small>家臣稱私。踐，行也。言某臣也，不足以行賔客禮。賔客所不答者不受摯。</small>擯者對曰：「某也使某，不敢為儀也，固以請。」<small>言使某，尊君也。或言命某，傳言耳。</small>賔對曰：「某固辭，不得命，敢不從。」再拜受。<small>受其摯而去之。</small>

#### 大夫相見 {#3}

下大夫相見，以鴈，飾之以布，維之以索，如執雉。<small>鴈，取知時、飛翔有行列也。飾之以布，謂裁縫衣其身也。維，謂繫聯其足。</small>上大夫相見，以羔，飾之以布，四維之，結于面，左頭，如麛執之。<small>上大夫，卿也。羔，取其從帥、羣而不黨也。面，前也。繫聯四足，交出背上，於胷前結之也。如麛執之者，秋獻麛，有成禮，如之。或曰麛，孤之摯也，其禮蓋謂左執前足，右執後足。今文頭為脰。</small>如士相見之禮。<small>大夫雖摯異，其儀猶如士。</small>

#### 臣見于君 {#4}

始見于君，執摯至下，容彌蹙。<small>下，謂君所也。蹙，猶促也，促，恭愨貌也。其為恭，士大夫一也。</small>庶人見於君，不為容，進退走。<small>容，謂趨翔。</small>士大夫則奠摯，再拜稽首，君答壹拜。<small>言君答士大夫一拜，則於庶人不答之。庶人之摯鶩。古文壹作一。</small>

若他邦之人，則使擯者還其摯，曰：「寡君使某還摯。」賔對曰：「君不有其外臣，臣不敢辭。」再拜稽首，受。

#### 燕見于君 {#5}

凡燕見于君，必辯君之南面，若不得，則正方，不疑君。<small>辯，猶正也。君南面，則臣見正北面，君或時不然，當正東面若正西面，不得疑君所處，邪鄉之。此謂特見圖事，非立賔主之燕也。疑，度之。</small>君在堂，升見無方階，辯君所在。<small>升見，升堂見於君也。君近東則升東階，君近西則升西階。</small>

#### 進言之法 {#6}

凡言，非對也，妥而後傳言。<small>凡言，謂己為君言事也。妥，安坐也。傳言，猶出言也。若君問，可對則對，不待安坐也。古文妥為綏。</small>

與君言，言使臣，與大人言，言事君，與老者言，言使弟子，與幼者言，言孝弟于父兄，與眾言，言忠信慈祥，與居官者言，言忠信。<small>博陳燕見言語之儀也。言使臣者，使臣之禮也。大人，卿大夫也。言事君者，臣事君以忠也。祥，善也。居官，謂士以下。</small>

凡與大人言，始視面，中視抱，卒視面，毋改，眾皆若是。<small>始視面，謂觀其顏色可傳言未也。中視抱，容其思之，且為敬也。卒視面，察其納己言否也。毋改，謂傳言見答應之閒，當正容體以待之，毋自變動，為嫌解惰不虛心也。眾，謂諸卿大夫同在此者。皆若是，其視之儀無異也。古文毋作無，今文眾為終。</small>若父，則遊目，毋上於面，毋下於帶。<small>子於父，主孝不主敬，所視廣也，因觀安否何如也。今文父為甫，古文毋作無。</small>若不言，立則視足，坐則視膝。<small>不言，則伺其行起而已。</small>

#### 侍坐於君子之法 {#7}

凡侍坐於君子，君子欠伸、問日之早晏、以食具告、改居，則請退可也。<small>君子，謂卿大夫及國中賢者也。志倦則欠，體倦則伸。問日晏，近於久也。具，猶辦也。改居，謂自變動也。古文伸作信，早作蚤。</small>夜侍坐，問夜、膳葷，請退可也。<small>問夜，問其時數也。膳葷，謂食之。葷，辛物，葱薤之屬，食之以止臥。古文葷作薰。</small>

#### 臣侍坐賜食賜飲及退去之儀 {#8}

若君賜之食，則君祭，先飯，徧甞膳，飲而俟，君命之食，然後食。<small>君祭先飯，於其祭食，臣先飯，示為君甞食也，此謂君與之禮食。膳，謂進庶羞。既甞庶羞則飲，俟君之徧甞也。今云呫甞膳。</small>若有將食者，則俟君之食，然後食。<small>將食，猶進食，謂膳宰也。膳宰進食則臣不甞食，周禮「膳夫品甞食，王乃食」。</small>若君賜之爵，則下席，再拜稽首，受爵，升席祭，卒爵而俟，君卒爵，然後授虛爵。<small>受爵者，於尊所，至於授爵，坐授人耳。必俟君卒爵者，若欲其釂然也。今文曰若賜之爵，無君也。</small>退，坐取屨，隱辟而后屨，君為之興，則曰「君無為興，臣不敢辭」，君若降送之，則不敢顧辭，遂出。<small>謂君若食之飲之而退也。隱辟，俛而逡巡。興，起也。辭君興而不敢辭其降，於己大崇，不敢當也。</small>大夫則辭退下，比及門，三辭。<small>下，亦降也。</small>

#### 尊爵者來見士 {#9}

若先生異爵者請見之，則辭，辭不得命，則曰「某無以見，辭不得命，將走見」，先見之。<small>先生，致仕者也。異爵，謂卿大夫也。辭，辭其自降而來。走，猶出也。先見之者，出先拜也，曲禮曰「主人敬賔則先拜賔」。</small>

#### 博記稱謂與執贄之容 {#10}

非以君命使則不稱寡，大夫士則曰寡君之老。<small>謂擯賛者辭也。不稱寡者，不言寡君之某，言姓名而已。大夫卿士，其使則皆曰寡君之某。檀弓曰「仕而未有祿者，君有饋焉曰獻，使焉曰寡君之老」。</small>

凡執幣者不趨，容彌蹙以為儀。<small>不趨，主慎也。以進而益恭為威儀耳。今文無容。</small>執玉者則唯舒武，舉前曳踵。<small>唯舒者，重玉器，尤慎也。武，迹也。舉前曳踵，備疐[^1]跲也。今文無者，古文曳作抴。</small>

[^1]: 疐：字本从足。

凡自稱於君，士大夫則曰下臣，宅者在邦則曰市井之臣，在野則曰草茅之臣，庶人則曰剌草之臣，他國之人則曰外臣。<small>宅者，謂致仕者也。致仕者去官而居宅，或在國中，或在野。周禮載師之職「以宅田任近郊之地」。剌，猶剗除也。今宅為託，古文茅作苗。</small>