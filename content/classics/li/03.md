---
title: 士相見禮第三
date: 2021-03-20T11:56:16+08:00
draft: true
brewing: true
weight: 103
---


{{<subtitle>}}濟陽張爾岐句讀{{</subtitle>}}

士相見禮第三<small>鄭目錄云士以職位相親始承摯相見之禮雜記㑹葬禮曰相見也反哭而退朋友虞祔而退士相見於五禮屬賓禮大小戴及別錄皆第三○據經初言士相見禮次言士見於大夫又次言大夫相見又次言士大夫見於君末及見尊長諸儀皆自士相見推之故以士相見名篇目錄引雜記㑹葬禮原文又有相趨也出宮而退相揖也哀次而退相問也既封而退鄭引之者明相見者其恩誼較朋友為疎較相趨相揖相問者為厚也</small>士相見之禮贄冬用雉夏用腒左頭奉之曰某也願見無由達某子以命命某見<small>贄所執以至者君子見於所尊敬必執贄以將其厚意也士贄用雉者取其耿介交有時別有倫也雉必用死者為其不可生服也夏用腒備腐臭也左頭頭陽也無由達言久無因縁以自達也某子今所因縁之姓名也以命者稱述主人之意今文頭為脰○士與士相見之禮再請返再辭贄而後見賓初以贄見次請賓反見次主人復還贄見賓而禮成腒乾雉也某也願見見賢遍反凡卑於尊曰見敵而曰見謙敬之辭將見人必先因所知以通誠意主人許而後往以其許見故云某子以主人之命命之見也○腒其居反奉芳勇反脰音豆</small>主人對曰某子命某見吾子有辱請吾子之就家也某將走見<small>有又也某子命某往見今吾子又自辱來序其意也走猶往也今文無走○某子亦所因者之姓名以其前來通意故主人自謙言其曾命某往見也某者主人自名也</small>賓對曰某不足以辱命請終賜見<small>命謂請吾子之就家○命謂主人請就家之命不足辱不敢當也</small>主人對曰某不敢為儀固請吾子之就家也某將走見<small>不敢為儀言不敢外貌為威儀忠誠欲往也固如故也今文不為非古文云固以請○疏云固謂堅固堅固則如故</small>賓對曰某不敢為儀固以請<small>言如固請終賜見也今文不為非</small>主人對曰某也固辭不得命將走見聞吾子稱贄敢辭贄<small>不得命者不得見許之命也走猶出也稱舉也辭其贄為其大崇也古文曰某將走見</small>賓對曰某不以贄不敢見<small>見於所尊敬而無贄嫌太簡</small>主人對曰某不足以習禮敢固辭<small>言不足習禮者不敢當其崇禮來見已○不敢當其崇禮變文言某愚陋不足與習禮也</small>賓對曰某也不依於贄不敢見固以請<small>言依於贄謙自卑也</small>主人對曰某也固辭不得命敢不敬從<small>○始聽其以贄見以上皆賓在門外擯者傳言以相往復</small>出迎于門外再拜賓答再拜主人揖入門右賓奉贄入門左主人再拜受賓再拜送贄出<small>右就右也左就左也受贄於庭既拜受送則出矣不受贄於堂下人君也今文無也○凡門出則以西為右以東為左入則以東為右以西為左入送贄訖賓敬已將故出人君受贄於堂此受於庭是自下於君不敢與同也今文無也指上文某也固辭句</small>主人請見賓反見退主人送于門外再拜<small>請見者為賓崇禮來相接以矜莊歡心未交也賓反見則燕矣下云凡燕見於君至凡侍坐於君子博記反見之燕義臣初見於君再拜奠贄而出○賓既出主人復請賓反入相見將以展懽燕註言臣初見於君再拜奠贄而出亦謂既出君亦當遣人留之燕也以上賓見主人</small>主人復見之以其贄曰曏者吾子辱使某見請還贄於將命者<small>復見之者禮尚往來也以其贄謂曏時所執來者也曏曩也將猶傳也傳命者謂擯相也</small>主人對曰某也既得見矣敢辭<small>讓其來答已也○疏曰上言主人此亦言主人者上言主人者據前為主人而言此云主人者謂前賓今在已家而說也此下凡稱主人者即前賓稱賓者即前主人</small>賓對曰某也非敢求見請還贄於將命者<small>言不敢求見嫌䙝主人不敢當也</small>主人對曰某也既得見矣敢固辭<small>固如故也</small>賓對曰某不敢以聞固以請於將命者<small>言不敢以聞又益不敢當○不敢以聞謂不敢以還贄之事聞之主人但固請於將命者而已益自謙之辭</small>主人對曰某也固辭不得命敢不從<small>許受之也異日則出迎同日則否○此賓主之辭亦皆擯者傳道</small>賓奉贄入主人再拜受賓再拜送贄出主人送于門外再拜<small>○以上還贄</small>右士相見禮


士見於大夫終辭其贄於其入也一拜其辱也賓退送再拜<small>終辭其贄以將不親答也凡不答而受其贄唯君於臣耳大夫於士不出迎入一拜正禮也送再拜尊賓</small>若嘗為臣者則禮辭其贄曰某也辭不得命不敢固辭<small>禮辭一辭其贄而許也將不答而聽其以贄入有臣道也</small>賓入奠贄再拜主人答壹拜<small>奠贄尊卑異不親授也古文壹為一</small>賓出使擯者還其贄于門外曰某也使某還贄<small>還其贄者辟正君也</small>賓對曰某也既得見矣敢辭<small>辭君還其贄也今文無也</small>擯者對曰某也命某某非敢為儀也敢以請<small>還贄者請使受之</small>賓對曰某也夫子之賤私不足以踐禮敢固辭<small>家臣稱私踐行也言某臣也不足以行賓客禮賓客所不答者不受贄</small>擯者對曰某也使某不敢為儀也固以請<small>言使某尊君也或言命某傳言耳○擯者所稱某也疏云葢主人之名賓言某也則自名也</small>賓對曰某固辭不得命敢不從再拜受<small>受其贄而去之</small>


右士見於大夫


下大夫相見以鴈飾之以布維之以索如執雉<small>鴈取知時飛翔有行列也飾之以布謂裁縫衣其身也維謂繫聨其足○國有三卿五大夫此下大夫是五大夫也索繩也如執雉亦左頭奉之也○索悉各反</small>上大夫相見以羔飾之以布四維之結于面左頭如麛執之<small>上大夫卿也羔取其從帥羣而不黨也面前也繫聨四足交出背上於胷前結之也如麛執之者秋獻麛有成禮如之或曰麛孤之摯也其禮葢謂左執前足右執後足今文頭為脰○疏云凡以贄相見之法唯有新升為臣及聘朝及他國君來主國之臣見皆執贄相見常朝及餘會聚皆執笏無執贄之禮又執摯者或平敵或以卑見尊皆用摯尊無執摯見卑之法檀弓云哀公執摯見已臣周豐者彼謂下賢非正法也○麛莫兮反</small>如士相見之禮<small>大夫雖摯異其儀猶如士○士與士相見敵者之禮也兩大夫相見亦敵者故其儀如之</small>右大夫相見


始見于君執摯至下容彌蹙<small>下謂君所也蹙猶促也促恭慤貌也其為恭士大夫一也</small>庶人見於君不為容進退走<small>容謂趨翔○庶人謂在官者府史胥徒是也其見於君不為趨翔之容進退唯疾走而已即曲禮云庶人僬僬</small>士大夫則奠摯再拜稽首君答壹拜<small>言君答士大夫一拜則於庶人不答之庶人之摯鶩古文壹作一○案曲禮君於士不答拜此得與大夫同答一拜者新升為士故答拜或新使反也君答一拜疏以為當作空首九拜中竒拜是也○稽音啓</small>若他邦之人則使擯者還其摯曰寡君使某還摯賓對曰君不有其外臣臣不敢辭再拜稽首受<small>○疏云賓不辭即受摯以君所不臣禮無受他臣摯法賓如此法不敢亢禮於他君故不辭即受之也臣無境外之交今得以摯見他邦君者謂他國之君來朝此國之臣因見之非特行也</small>右臣見於君


凡燕見于君必辯君之南面若不得則正方不疑君<small>辯猶正也君南面則臣見正北面君或時不然當正東面若正西面不得疑君所處邪嚮之此謂特見圖事非立賓主之燕也疑度之○經本言士與士相見遞推至見大夫大夫與大夫相見士大夫見君見禮已備此下博言圖事進言侍坐侍食退辭稱謂諸儀法殆類記文體例矣註知此燕見是圖事非立賓主之燕者以燕禮君在阼階以西面為正也</small>君在堂升見無方階辯君所在<small>升見升堂見於君也君近東則升東階君近西則升西階○升堂無一定之階或東或西以近君者為便亦謂特見圖事若立賓主之燕則君升自阼階賓主人升自西階矣疏以為兼反見之燕恐亦於事理不合疏葢太泥前反見註文也</small>右燕見於君


凡言非對也妥而後傳言<small>凡言謂已為君言事也妥安坐也傳言猶出言也若君問可對則對不待安坐也古文妥為綏○此下言進言之法凡進言唯承尊者之問而對則不待安坐苟非對也則必安坐而後出言大傳曰易其心而後語亦此㫖也註專指為君言似泥疏以妥為君安坐亦不可從</small>與君言言使臣與大人言言事君與老者言言使弟子與㓜者言言孝弟於父兄與衆言言忠信慈祥與居官者言言忠信<small>博陳燕見言語之儀也言使臣者使臣之禮也大人卿大夫也言事君者臣事君以忠也祥善也居官謂士以下○所與言之人不同則言亦各有所宜言雖多端大㫖所主不離乎此衆謂衆庶居官謂凡有職位者</small>凡與大人言始視面中視抱卒視面毋改衆皆若是<small>始視面謂觀其顔色可傳言未也中視抱容其思之且為敬也卒視面察其納已言否也毋改謂傳言見答應之間當正容體以待之毋自變動為嫌懈惰不虛心也衆謂諸卿大夫同在此者皆若是其視之儀無異也古文毋作無今文衆為終○毋音無</small>若父則遊目毋上於面毋下於帶<small>子於父主孝不主敬所視廣也因觀安否何如也今文父為甫古文毋為無</small>若不言立則視足坐則視膝<small>不言則伺其行起而已</small>右進言之法


凡侍坐於君子君子欠伸問日之早晏以食具告改居則請退可也<small>君子謂卿大夫及國中賢者也志倦則欠體倦則伸問日晏近於久也具猶辯也改居謂自變動也古文伸作信早作蚤○欠引氣伸撟體問日早晚御者以食具告主人自變動其居處皆倦怠厭客之意故請退可也</small>夜侍坐問夜膳葷請退可也<small>問夜問其時數也膳葷謂食之葷辛物葱薤之屬食之以止臥古文葷作薰○薤戶界反</small>右侍坐於君子之法


若君賜之食則君祭先飯徧嘗膳飲而俟君命之食然後食<small>君祭先飯食其祭食臣先飯示為君嘗食也此謂君與之禮食膳謂進庶羞既嘗庶羞則飲俟君之徧嘗也今文呫嘗膳○若侍坐而君賜之食則君祭而臣先飯徧嘗庶羞啜飲而俟必待君命之食然後食疏以為此膳宰不在則侍食者自嘗已前食非嘗君前食與膳宰正嘗食有異故云示為君嘗食也又云此小小禮食法非正禮食正禮食則公食大夫是也彼君前無食此君臣俱有食故與彼異也○呫音貼他篋反</small>若有將食者則俟君之食然後食<small>將食猶進食謂膳宰也膳宰進食則臣不嘗食周禮膳夫授祭品嘗食王乃食</small>若君賜之爵則下席再拜稽首受爵升席祭卒爵而俟君卒爵然後授虛爵<small>受爵者於尊所至於授爵坐授人耳必俟君卒爵者若欲其釂然也今文曰若賜之爵無君也○此亦燕見賜爵法若大燕飲禮則君卒爵而後飲案燕禮當無筭爵後得君賜爵待君卒爵乃飲是也</small>退坐取屨隠辟而後屨君為之興則曰君無為興臣不敢辭君若降送之則不敢顧辭遂出<small>謂君若食之飲之而退也隠辟俛而逡巡興起也辭君興而不敢辭其降於已太崇不敢當也○君無為興臣不敢辭即臣辭興之語也</small>大夫則辭退下比及門三辭<small>下亦降也○士卑不敢辭降大夫臣中尊者君為已退而降則辭矣○比毗志反</small>右臣侍坐賜食賜飲及退去之儀


若先生異爵者請見之則辭辭不得命則曰某無以見辭不得命將走見先見之<small>先生致仕者也異爵謂卿大夫也辭辭其自降而來走猶出也先見之者出先拜也曲禮曰主人敬賓則先拜賓○某無以見言無故不敢輕見也</small>右尊爵者來見士


非以君命使則不稱寡大夫士則曰寡君之老<small>謂擯贊者辭也不稱寡君不言寡君之某言姓名而已大夫卿士其使則皆曰寡君之某檀弓曰仕而未有祿者君有饋焉曰獻使焉曰寡君之老○此經當有脫文註引檀弓亦多之老二字玉藻云大夫私事使私人擯則稱名公士擯則曰寡大夫寡君之老與此經相發明謂非以君命而有事他國則擯辭不得稱曰寡君之某稱名而已若以君命出聘公士為擯下大夫則曰寡大夫上大夫則曰寡君之老</small>凡執幣者不趨容彌蹙以為儀<small>不趨主慎也以進而益恭為威儀耳今文無容○疏曰案小行人合六幣玉馬皮圭璧帛皆稱幣下文別云執玉則此幣謂皮馬享幣及禽摯皆是又云不趨者不為疾趨</small>執玉者則唯舒武舉前曳踵<small>唯舒者重玉器尤慎也武迹也舉前曳踵備●跲也今文無者古文曳作枻○執玉本朝聘鄰國之事因言執贄相見遂兼及之舒武舒徐其足武不敢疾趨也鄭乃於舒字斷句○●音致跲其業反枻以制反</small>凡自稱於君士大夫則曰下臣宅者在邦則曰市井之臣在野則曰草茅之臣庶人則曰刺草之臣他國之人則曰外臣<small>宅者謂致仕者去官而居宅或在國中或在野周禮載師之職以宅田任近郊之地今文宅或為託古文茅作苗刺猶剗除也○與君言之時其自稱有此數者之異○刺七亦反</small>右博記稱謂與執贄之容