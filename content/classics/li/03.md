---
title: "士相見禮第三"
subtitle: ""
date: 2024-03-07T18:10:27+08:00
lastmod: 2024-03-07
draft: false
brewing: true
weight: 3
js:
    - /js/toc.js
    - /js/hashtag.js
    - /js/commentary.js
---

#### 士相見禮 {#1}

士相見之禮。摯，冬用雉，夏用腒。左頭奉之，曰：「某也願見，無由達。某子以命命某見。」<small></small>

主人對曰：「某子命某見，吾子有辱。請吾子之就家也，某將走見。」<small></small>

賔對曰：「某不足以辱命，請終賜見。」<small></small>

主人對曰：「某不敢為儀，固請吾子之就家也，某將走見。」<small></small>

賔對曰：「某不敢為儀，固以請。」<small></small>

主人對曰：「某也固辭，不得命，將走見。聞吾子稱摯，敢辭摯。」<small></small>

賔對曰：「某不以摯，不敢見。」<small></small>

主人對曰：「某不足以習禮，敢固辭。」<small></small>

賔對曰：「某也不依于摯，不敢見，固以請。」<small></small>

主人對曰：「某也固辭，不得命，敢不敬從。」出迎于門外，再拜。賔答再拜。主人揖，入門右。賔奉摯，入門左。主人再拜受，賔再拜送摯，出。<small></small>

主人請見，賔反見，退。主人送于門外，再拜。<small></small>

主人復見之，以其摯，曰：「曏者吾子辱，使某見。請還摯于將命者。」<small></small>

主人對曰：「某也既得見矣，敢辭。」<small></small>

賔對曰：「某也非敢求見，請還摯于將命者。」<small></small>

主人對曰：「某也既得見矣，敢固辭。」<small></small>

賔對曰：「某不敢以聞，固以請于將命者。」<small></small>

主人對曰：「某也固辭，不得命，敢不從。」<small></small>

賔奉摯入，主人再拜受。賔再拜送摯，出。主人送于門外，再拜。

#### 士見於大夫 {#2}

士見於大夫，終辭其摯。于其入也，一拜其辱也。賔退，送，再拜。<small></small>

若甞為臣者，則禮辭其摯，曰：「某也辭，不得命，不敢固辭。」<small></small>

賔入，奠摯，再拜，主人答壹拜，<small></small>

賔出。使擯者還其摯于門外，曰：「某也使某還摯。」<small></small>

賔對曰：「某也既得見矣，敢辭。」<small></small>

擯者對曰：「某也命某：『某非敢為儀也。』敢以請。」<small></small>

賔對曰：「某也，夫子之賤私，不足以踐禮，敢固辭。」<small></small>

擯者對曰：「某也使某，不敢為儀也，固以請。」<small></small>

賔對曰：「某固辭，不得命，敢不從。」再拜受。

#### 大夫相見 {#3}

下大夫相見以鴈，飾之以布，維之以索，如執雉。<small></small>上大夫相見以羔，飾之以布，四維之，結于面，左頭，如麛執之。<small></small>如士相見之禮。<small></small>

#### 臣見於君 {#4}

始見于君執摯，至下，容彌蹙。<small></small>庶人見于君，不為容，進退走。<small></small>士大夫則奠摯，再拜稽首，君答壹拜。<small></small>若他邦之人，則使擯者還其摯，曰：「寡君使某還摯。」賔對曰：「君不有其外臣，臣不敢辭。」再拜稽首，受。

#### 燕見於君 {#5}

凡燕見于君，必辯君之南面。若不得，則正方，不疑君。<small></small>君在堂，升見無方階，辯君所在。<small></small>

#### 進言之法 {#6}

凡言，非對也，妥而後傳言。<small></small>與君言，言使臣。與大人言，言事君。與老者言，言使弟子。與幼者言，言孝弟于父兄。與眾言，言忠信慈祥。與居官者言，言忠信。<small></small>凡與大人言，始視面，中視抱，卒視面，毋改。眾皆若是。<small></small>若父，則遊目，毋上于面，毋下于帶。<small></small>若不言，立則視足，坐則視膝。<small></small>

#### 侍坐於君子之法 {#7}

凡侍坐于君子，君子欠伸，問日之早晏，以食具告，改居，則請退可也。<small></small>夜侍坐，問夜，膳葷，請退可也。<small></small>

#### 臣侍坐賜食賜飲及退去之儀 {#8}

若君賜之食，則君祭先飯，徧甞膳，飲而俟，君命之食，然後食。<small></small>若有將食者，則俟君之食，然後食。<small></small>若君賜之爵，則下席，再拜稽首，受爵，升席祭，卒爵而俟，君卒爵，然後授虛爵。<small></small>退，坐取屨，隱闢而後屨。君為之興，則曰：「君無為興，臣不敢辭。」君若降送之。則不敢顧辭，遂出。<small></small>大夫則辭，退下，比及門三辭。<small></small>

#### 尊爵者來見士 {#9}

若先生異爵者請見之，則辭。辭不得命，則曰：「某無以見，辭不得命，將走見。」先見之。<small></small>

#### 博記稱謂與執贄之容 {#10}

非以君命使，則不稱寡。大夫士，則曰寡君之老。<small></small>凡執幣者，不趨，容彌蹙以為儀。<small></small>執玉者，則唯舒武，舉前曳踵。<small></small>凡自稱于君，士大夫則曰下臣。宅者在邦，則曰市井之臣，在野，則曰草茅之臣，庶人則曰剌草之臣。他國之人則曰外臣。<small></small>