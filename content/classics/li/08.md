---
title: "聘禮第八"
subtitle: ""
date: 2024-03-07T18:10:46+08:00
lastmod: 2024-03-07
draft: false
brewing: true
weight: 8
js:
    - /js/toc.js
    - /js/hashtag.js
    - /js/commentary.js
---

#### 命使 {#8.0.1}

聘禮。君與卿圖事。<small>圖，謀也。謀聘故及可使者。謀事者必因朝，其位，君南面，卿西面，大夫北面，士東面。</small>遂命使者。<small>遂，猶因也。既謀其人，因命之也。聘使卿。</small>使者再拜稽首，辭。<small>辭以不敏。</small>君不許，乃退。<small>退，反位也。受命者必進。</small>既圖事，戒上介，亦如之。<small>既，已也。戒，猶命也。已謀事乃命上介，難於使者，易於介。</small>宰命司馬戒眾介，眾介皆逆命，不辭。<small>宰，上卿，貳君事者也，諸侯謂司徒為宰。眾介者，士也，士屬司馬。周禮司馬之屬「司士掌作士適四方，使為介」。逆，猶受也。</small>

#### 授幣 {#8.0.2}

宰書幣。<small>書聘所用幣多少也。宰又掌制國之用。</small>命宰夫官具。<small>宰夫，宰之屬也。命之使眾官具幣及所宜齎。</small>及期，夕幣。<small>及，猶至也。夕幣，先行之日夕陳幣而視之，重聘也。</small>使者朝服，帥眾介夕。<small>視其事也。古文帥皆作率。</small>管人布幕于寢門外。<small>管，猶館也，館人，謂掌次舍帷幕者也。布幕以承幣。寢門外，朝也。古文管作官，今文布作敷。</small>官陳幣，皮北首，西上，加其奉於左皮上，馬則北面，奠幣于其前。<small>奉，所奉以致命，謂束帛及玄纁也。馬言則者，此享主用皮，或時用馬，馬入則在幕南，皮馬皆乘。古文奉為卷，今文無則。</small>使者北面，眾介立于其左，東上。<small>既受行，同位也。位在幕南。</small>卿大夫在幕東，西面，北上。<small>大夫西面，辟使者。</small>宰入，告具于君，君朝服，出門左，南鄉。<small>入告，入路門而告。</small>史讀書展幣。<small>展，猶校錄也。史幕東西面讀書，賈人坐撫其幣，每者曰在。必西面者，欲君與使者俱見之也。</small>宰執書，告備具于君，授使者，使者受書，授上介。<small>史展幣畢，以書還授宰，宰既告備，以授使者。其受授皆北面。</small>公揖入。<small>揖，禮羣臣。</small>官載其幣，舍于朝。<small>待旦行也。</small>上介視載者、<small>監其安處之，畢乃出。</small>所受書以行。<small>為當復展。</small>

#### 將行告禰與行 {#8.0.3}

厥明，賔朝服釋幣于禰。<small>告為君使也。賔，使者謂之賔，尊之也。天子諸侯將出，告羣庿，大夫告禰而已。凡釋幣，設洗盥如祭。</small>有司筵几于室中，祝先入，主人從入，主人在右，再拜，祝告，又再拜。<small>更云主人者，庿中之稱也。祝告，告以主人將行也。</small>釋幣，制玄纁束，奠于几下，出。<small>祝釋之也。凡物十曰束。玄纁之率，玄居三，纁居二，朝貢禮云「純，四只，制丈八尺」。</small>主人立于戶東，祝立于牖西。<small>少頃之閒，示有俟於神。</small>又入，取幣降，卷幣，實于笲，埋于西階東。<small>又入者，祝也。埋幣必盛以器，若藏之然。</small>又釋幣于行。<small>告將行也。行者之先，其古人之名未聞。天子諸侯有常祀在冬。大夫三祀，曰門、曰行、曰厲。喪禮有「毀宗躐行，出于大門」，則行神之位在廟門外西方。不言埋幣，可知也。今時民春秋祭祀有行神，古之遺禮乎？</small>遂受命。<small>賔須介來乃受命也。言遂者，明自是出不復入。</small>上介釋幣亦如之。<small>如其於禰與行。</small>

#### 受命遂行 {#8.0.4}

上介及眾介俟于使者之門外。<small>俟，待也。待於門外，東面，北上。</small>使者載旜，帥以受命于朝。<small>旜，旌旗屬也。載之者，所以表識其事也。周禮曰「通帛為旜」，又曰「孤卿建旜」。至於朝門，使者北面，東上。古文旜皆為膳。</small>君朝服南鄉，卿大夫西面，北上，君使卿進使者。<small>進之者，使者謙，不敢必君之終使己。</small>使者入，及眾介隨入，北面，東上，君揖使者，進之，上介立于其左，接聞命。<small>進之者，有命，宜相近也。接，猶續也。</small>賈人西面坐啟櫝，取圭垂繅，不起而授宰。<small>賈人，在官知物賈者。繅，所以藉圭也。其或拜，則奠于其上。今文繅作璪。</small>宰執圭屈繅，自公左授使者。<small>屈繅者，斂之。禮以相變為敬也。自公左，賛幣之義。</small>使者受圭，同面垂繅以受命。<small>同面者，宰就使者北面並授之。既授之，而君出命矣。凡授受者，授由其右，受由其左。</small>既述命，同面授上介。<small>述命者，循君之言，重失誤。</small>上介受圭屈繅，出，授賈人，眾介不從。<small>賈人，將行者，在門外北面。</small>受享束帛加璧，受夫人之聘璋，享玄纁束帛加琮，皆如初。<small>享，獻也。既聘又獻，所以厚恩惠也。帛，今之璧色繒也。夫人亦有聘享者，以其與己同體，為國小君也。其聘用璋，取其半圭也。君享用璧，夫人用琮，天地配合之象也。圭璋特達，瑞也，璧琮有加，往德也，周禮曰「瑑圭璋璧琮以覜聘」。</small>遂行，舍於郊。<small>於此脫舍衣服，乃即道也。曲禮曰「凡為君使，已受命，君言不宿於家」。</small>斂旜。<small>此行道耳，未有事也。斂，藏也。</small>

#### 過他邦假道 {#8.0.5}

若過邦，至于竟，使次介假道，束帛將命于朝曰「請帥」，奠幣。<small>至竟而假道，諸侯以國為家，不敢直徑也。將，猶奉也。帥，猶道也，請道己道路所當由。</small>下大夫取以入告，出許，遂受幣。<small>言遂者，明受其幣非為許故也，容其辭讓不得命也。</small>餼之以其禮，上賔大牢，積唯芻禾，介皆有餼。<small>凡賜人以牲，生曰餼。餼，猶稟也、給也。以其禮者，尊卑有常差也。常差者，上賔上介牲用大牢，羣介用少牢。米皆百筥，牲陳于門內之西，北面，米設于中庭。上賔上介致之以束帛，羣介則牽羊焉。上賔有禾十車、芻二十車。禾以秣馬。</small>士帥沒其竟。<small>沒，盡。</small>誓于其竟，賔南面，上介西面，眾介北面，東上，史讀書，司馬執策立于其後。<small>此使次介假道，止而誓也。賔南面，專威信也。史於眾介之前，北面讀書，以勑告士眾，為其犯禮暴掠也。禮，君行師從，卿行旅從。司馬，主軍法者，執策示罰。</small>

#### 豫習威儀 {#8.0.6}

未入竟，壹肄。<small>謂於所聘之國竟也。肄，習也。習聘之威儀，重失誤。</small>為壝壇，畫階，帷其北，無宮。<small>壝土象壇也。帷其北，宜有所鄉依也。無宮，不壝土，畫外垣也。</small>朝服，無主，無執也。<small>不立主人，主人尊也。不執玉，不敢褻也。徒習其威儀而已。</small>介皆與，北面，西上。<small>入門左之位也。古文與作豫。</small>習享，士執庭實。<small>士，士介也。庭實必執之者，皮則有攝張之節。</small>習夫人聘享亦如之，習公事，不習私事。<small>公事，致命者也。</small>

#### 至竟迎入 {#8.0.7}

及竟，張旜，誓。<small>及，至也。張旜，明事在此國也。張旜，謂使人維之。</small>乃謁關人。<small>謁，告也。古者竟上為關，以譏異服、識異言。</small>關人問從者幾人。<small>欲知聘問，且為有司當共委積之具。</small>以介對。<small>以所與受命者對，謙也。聘禮「上公之使者七介，侯伯之使者五介，子男之使者三介，以其代君交於列國，是以貴之」。周禮曰「凡諸侯之卿，其禮各下其君二等」。</small>君使士請事，遂以入竟。<small>請，猶問也，問所為來之故也。遂以入，因道之。</small>

#### 入竟展幣 {#8.0.8}

入竟，斂旜，乃展。<small>復校錄幣，重其事。斂旜，變於始入。</small>布幕，賔朝服立于幕東，西面，介皆北面，東上，賈人北面，坐拭圭。<small>拭，清也。側幕而坐，乃開櫝。</small>遂執展之。<small>持之而立，告在。</small>上介北面視之，退復位。<small>言退復位，則視圭進違位。</small>退圭。<small>圭璋尊，不陳之。</small>陳皮，北首，西上，又拭璧，展之，會諸其幣，加于左皮上，上介視之，退。<small>會，合也。諸，於也。古文曰陳幣北首。</small>馬則幕南，北面，奠幣于其前。<small>前，當前幕上。</small>展夫人之聘享亦如之，賈人告于上介，上介告于賔。<small>展夫人聘享，上介不視，貶於君也。賈人既拭璋琮，南面告於上介，上介於是乃東面以告賔，亦所謂「放而文」之類。</small>有司展羣幣以告。<small>羣幣，私覿及大夫者。有司，載幣者，自展自告。</small>及郊，又展如初。<small>郊，遠郊也。周制，天子畿內千里，遠郊百里，以此差之，遠郊，上公五十里、侯伯三十里、子男十里也，近郊各半之。</small>及館，展幣於賈人之館如初。<small>館，舍也。遠郊之內有候館，可以小休止沐浴。展幣不于賔館者，為主國之人有勞問己者就焉，便疾也。</small>

#### 郊勞 {#8.0.9}

賔至于近郊，張旜，君使下大夫請行，反，君使卿朝服，用束帛勞。<small>請行，問所之也。雖知之，謙不必也。士請事，大夫請行，卿勞，彌尊賔也。其服皆朝服。</small>上介出請，入告，賔禮辭，迎于舍門之外，再拜。<small>出請，出門西面，請所以來事也。入告，入北面告賔也。每所及至，皆有舍。其有來者與，皆出請入告，于此言之者，賔彌尊，事彌錄。</small>勞者不答拜。<small>凡為人使，不當其禮。</small>賔揖，先入，受于舍門內。<small>不受于堂，此主於侯伯之臣也，公之臣受勞於堂。</small>勞者奉幣入，東面致命。<small>東面，鄉賔。</small>賔北面聽命，還，少退，再拜稽首，受幣，勞者出。<small>北面聽命，若君南面然。少退，象降拜。</small>授老幣。<small>老，賔之臣。</small>出迎勞者。<small>欲儐之。</small>勞者禮辭，賔揖，先入，勞者從之，乘皮設。<small>設於門內也。物四曰乘。皮，麋鹿皮也。</small>賔用束錦儐勞者。<small>言儐者，賔在公館如家之義，亦以來者為賔。</small>勞者再拜稽首，受。<small>稽首，尊國賔也。</small>賔再拜稽首，送幣。<small>受送拜皆北面，象階上。</small>勞者揖皮出，乃退，賔送再拜。<small>揖皮出，東面揖執皮者而出。</small>夫人使下大夫勞以二竹簋方，玄被纁裏，有蓋。<small>竹簋方者，器名也，以竹為之，狀如簋而方，如今寒具筥，筥者圜，此方耳。</small>其實棗蒸栗擇，兼執之以進。<small>兼，猶兩也。右手執棗，左手執栗。</small>賔受棗，大夫二手授栗。<small>受授不游手，慎之也。</small>賔之受如初禮。<small>如卿勞之儀。</small>儐之如初，下大夫勞者遂以賔入。<small>出以束錦授從者，因東面釋辭，請道之以入，然則賔送不拜。</small>

#### 致館設飧 {#8.0.10}

至于朝，主人曰：「不腆先君之祧，既拚以俟矣。」<small>賔至外門，下大夫入告，出釋此辭。主人者，公也，不言公而言主人，主人，接賔之辭，明至欲受之，不敢稽賔也。腆，猶善也。遷主所在曰祧。周禮「天子七廟，文武為祧，諸侯五廟」，則祧，始祖也。是亦廟也，言祧者，祧尊而廟親，待賔客者，上尊者。</small>賔曰：「俟閒。」<small>賔之意不欲奄卒主人也。且以道路悠遠，欲沐浴齊戒，俟閒，未敢聞命。</small>大夫帥至于館，卿致館。<small>致，至也。賔至此館，主人以上卿禮致之，所以安之也。</small>賔迎，再拜，卿致命，賔再拜稽首，卿退，賔送再拜。<small>卿不俟設飧之畢，以不用束帛致故也。不用束帛致之者，明為新至，非大禮也。</small>

宰夫朝服設飧。<small>食不備禮曰飧，詩云「不素飧兮」，春秋傳曰「方食魚飧」，皆謂是。</small>飪一牢在西，鼎九，羞鼎三，腥一牢在東，鼎七。<small>中庭之饌也。飪，孰也。孰在西，腥在東，象春秋也。鼎西九東七。凡其鼎實與其陳，如陳饔餼。羞鼎則陪鼎也，以其實言之則曰羞，以其陳言之則曰陪。</small>堂上之饌八，西夾六。<small>八六者，豆數也。凡饌以豆為本。堂上八豆八簋六鈃兩簠八壺。西夾六豆六簋四鉶兩簠六壺。其實與其陳亦如饔餼。</small>門外米禾皆二十車。<small>禾，槀實并刈者也。諸侯之禮，車米視生牢，禾視死牢，牢十車，大夫之禮皆視死牢而已，雖有生牢，不取數焉。米陳門東，禾陳門西。</small>薪芻倍禾。<small>各四十車。凡此之陳，亦如饔餼。</small>上介飪一牢在西，鼎七，羞鼎三，堂上之饌六，門外米禾皆十車，薪芻倍禾。<small>西鼎七，無鮮魚、鮮腊。</small>眾介皆少牢。<small>亦飪在西。鼎五，羊豕腸胃魚腊。新至尚孰，堂上之饌四豆四簋兩鈃四壺，無簠。</small>

#### 聘享 {#8.0.11}

厥明，訝賔于館。<small>此訝下大夫也。以君命迎賔謂之訝，訝，迎也。亦皮弁。</small>賔皮弁聘，至于朝，賔入于次。<small>服皮弁者，朝聘主相尊敬也。諸侯視朔皮弁服。入于次者，俟辦也。次在大門外之西，以帷為之。</small>乃陳幣。<small>有司入于主國廟門外，以布幕陳幣，如展幣焉。圭璋，賈人執櫝而俟。</small>卿為上擯，大夫為承擯，士為紹擯，擯者出請事。<small>擯，謂主國之君所使出接賔者也。紹，繼也，其位相承繼而出也。主君，公也則擯者五人，侯伯也則擯者四人，子男也則擯者三人。聘義曰「介紹而傳命，君子於其所尊不敢質，敬之至也」。既知其所為來之事，復請之者，賔來當與主君為禮，為其謙不敢斥尊者，啟發以進之。於是時，賔出次，直闑西，北面，上擯在闑東閾外，西面，其相去也，公之使者七十步，侯伯之使者五十步，子男之使者三十步。此旅擯耳，不傳命。上介在賔西北，東面，承擯在上擯東南，西面，各自次序而下，末介、末擯旁相去三丈六尺。上擯之請事，進南面，揖賔俱前，賔至末介、上擯至末擯亦相去三丈六尺，止揖而請事，還入告于公。天子諸侯朝覲，乃命介紹傳命耳，其儀，各鄉本受命，反面傳而下，及末，則鄉受之，反面傳而上，又受命傳而下，亦如之。此三丈六尺者，門容二徹參个，旁加各一步也。今文無擯。</small>公皮弁，迎賔于大門內，大夫納賔。<small>公不出大門，降于待其君也。大夫，上擯也，謂之大夫者，上序可知。從大夫揔，無所別也。於是賔主人皆裼。</small>

賔入門左。<small>內賔位也。眾介隨入，北面，西上，少退，擯者亦入門而右，北面，東上，上擯進相君。</small>公再拜。<small>南面拜迎。</small>賔辟，不答拜。<small>辟位逡遁，不敢當其禮。</small>公揖入，每門每曲揖。<small>每門輒揖者，以相人偶為敬也。凡君與賔入門，賔必後君，介及擯者隨之，並而鴈行，既入，則或左或右，相去如初。玉藻曰「君入門，介拂闑，大夫中棖與闑之閒，士介拂棖，賔入不中門，不履閾」，此賔謂聘卿大夫也。門中，門之正也。不敢與君並由之，敬也。介與擯者鴈行，卑不踰尊者之迹，亦敬也。賔之介，猶主人之擯。</small>及廟門，公揖入，立于中庭。<small>公揖先入，省內事也，既則立於中庭以俟賔，不復出，如此，得君行一臣行二，於禮可矣。公迎賔于大門內，卿大夫以下入廟門即位而俟之。</small>賔立接西塾。<small>接，猶近也。門側之堂謂之塾。立近塾者，已與主君交禮，將有出命，俟之於此。介在幣南，北面，西上。上擯亦隨公入門東，東上，少進於士。</small>几筵既設，擯者出請命。<small>有几筵者，以其庿受，宜依神也。賔至庿門，司宮乃于依前設之。神尊，不豫事也。席西上，上擯待而出請受賔所以來之命，重停賔也。至此言命，事彌至，言彌信也。周禮「諸侯祭祀，席蒲筵，繢純，右彫几」。</small>賈人東面坐啟櫝，取圭垂繅，不起而授上介。<small>賈人鄉入陳幣，東面俟，於此言之，就有事也。授圭不起，賤不與為禮也。不言裼襲者，賤不裼也。繅，有組繫也。</small>上介不襲，執圭屈繅，授賔。<small>上介北面受圭，進西面授賔。不襲者，以盛禮不在於己也。屈繅，并持之也。曲禮曰「執玉，其有藉者則裼，無藉者則襲」。</small>賔襲，執圭。<small>執圭盛禮，而又盡飾，為其相蔽敬也。玉藻曰「服之襲也，充美也，是故尸襲，執玉龜襲」也。</small>擯者入告，出辭玉。<small>擯者，上擯也。入告公以賔執圭，將致其聘命。圭，贄之重者，辭之，亦所以致尊讓也。</small>

納賔，賔入門左。<small>公事自闑西。</small>介皆入門左，北面，西上。<small>隨賔入也。介無事，止於此。今文無門。</small>三揖。<small>君與賔也。入門將曲揖，既曲，北面又揖，當碑揖。</small>至于階，三讓。<small>讓，升。</small>公升二等。<small>先賔升二等，亦欲君行一臣行二。</small>賔升，西楹西，東面。<small>與主君相鄉。</small>擯者退中庭。<small>鄉公所立處。退者，以公宜親受賔命，不用擯相也。</small>賔致命。<small>致其君之命也。</small>公左還，北鄉。<small>當拜。</small>擯者進。<small>進阼階西，釋辭於賔，相公拜也。</small>公當楣再拜。<small>拜貺也。貺，惠賜也。楣謂之梁。</small>賔三退，負序。<small>三退，三逡遁也。不言辟者，以執圭，將進授之。</small>公側襲，受玉于中堂與東楹之閒。<small>側，猶獨也。言獨，見其尊賔也。佗日公有事，必有賛為之者。凡襲于隱者，公序坫之閒可知也。中堂，南北之中也。入堂深，尊賔事也。東楹之閒，亦以君行一臣行二。</small>擯者退，負東塾而立。<small>反其等位，無事。</small>賔降，介逆出。<small>逆出，由便。</small>賔出。<small>聘事畢。</small>公側授宰玉。<small>使藏之。授於序端。</small>裼，降立。<small>裼者，免上衣，見裼衣。凡當盛禮者，以充美為敬，非盛禮者，以見美為敬，禮尚相變也。玉藻曰「裘之裼也，見美也」，又曰「麛裘青豻，絞衣以裼之」，論語曰「素衣麛裘」，皮弁時或素衣，其裘同可知也。裘者為溫，表之，為其褻也。寒暑之服，冬則裘，夏則葛。凡襢裼者左降立，俟享也。亦於中庭。古文裼皆作賜。</small>

擯者出請。<small>不必賔事之有無。</small>賔裼，奉束帛加璧享，擯者入告，出許。<small>許受之。</small>庭實，皮則攝之，毛在內，內攝之，入設也。<small>皮，虎豹之皮。攝之者，右手并執前足，左手并執後足，毛在內，不欲文之豫見也。內攝之者，兩手相鄉也。入設，亦參分庭一在南。言則者，或以馬也。凡君於臣、臣於君，麋鹿皮可也。</small>賔入門左，揖讓如初，升致命，張皮。<small>張者，釋外足，見文也。</small>公再拜受幣，士受皮者自後右客。<small>自，由也。從東方來，由客後西，居其左受皮也。執皮者既授，亦自前西而出。</small>賔出，當之坐攝之。<small>象受于賔。</small>公側授宰幣，皮如入，右首而東。<small>如入，左在前。皮右首者，變于生也。</small>聘于夫人，用璋，享用琮，如初禮。<small>如公立于中庭以下。</small>若有言，則以束帛，如享禮。<small>有言，有所告請，若有所問也。記曰「有故，則束帛加書以將命」。春秋臧孫辰告糴于齊、公子遂如楚乞師、晉侯使韓穿來言汶陽之田皆是也。無庭實也。</small>擯者出請事，賔告事畢。<small>公事畢。</small>

#### 主君禮賔 {#8.0.12}

賔奉束錦以請覿。<small>覿，見也。鄉將公事，是欲交其歡敬也。不用羔，因使而見，非特來。</small>擯者入告，出辭。<small>客有大禮，未有以待之。</small>請禮賔，賔禮辭，聽命，擯者入告。<small>告賔許也。</small>宰夫徹几改筵。<small>宰夫又主酒食者也。將禮賔，徹神几，改神席，更布也。賔席東上。公食大夫禮曰「蒲筵常，緇布純，加萑席尋，玄帛純」，此筵上下大夫也。周禮曰「筵國賔于牖前，莞筵紛純，加繅席畫純，左彤几」者，則是筵孤也。孤彤几，卿大夫其漆几與。</small>公出，迎賔以入，揖讓如初。<small>公出迎者，己之禮更端也。</small>

公升，側受几于序端。<small>漆几也。今文無升。</small>宰夫內拂几三，奉兩端以進。<small>內拂几，不欲塵坋尊者。以進，自東箱來授君。</small>公東南鄉，外拂几三，卒，振袂，中攝之，進，西鄉。<small>進就賔也。</small>擯者告。<small>告賔以公授几。</small>賔進，訝受几于筵前，東面俟。<small>未設也。今文訝為梧。</small>公壹拜送。<small>公尊也。古文壹作一。</small>賔以几辟。<small>辟位逡遁。</small>北面設几，不降，階上答再拜稽首。<small>不降，以主人禮未成也。凡賔左几。</small>宰夫實觶以醴，加柶于觶，面枋。<small>酌以授君也。君不自酌，尊也。宰夫亦洗升實觶，以醴自東箱來。不面擸，不訝授也。</small>公側受醴。<small>將以飲賔。</small>賔不降，壹拜，進筵前受醴，復位，公拜送醴。<small>賔壹拜者，醴質，以少為貴。</small>宰夫薦籩豆脯醢，賔升筵，擯者退負東塾。<small>事未畢，擯者不退中庭，以有宰夫也。</small>

賔祭脯醢，以柶祭醴三，庭實設。<small>庭實，乘馬。</small>降筵，北面，以柶兼諸觶，尚擸，坐啐醴。<small>降筵，就階上。</small>公用束帛。<small>致幣也。言用，尊于下也。亦受之于序端。</small>建柶，北面奠于薦東。<small>糟醴不啐。</small>擯者進，相幣。<small>賛以辭。</small>賔降，辭幣。<small>不敢當公禮也。</small>公降一等辭。<small>辭賔降也。</small>栗階升，聽命。<small>栗階，趨君命尚疾，不連步。</small>降拜。<small>拜受。</small>公辭。<small>不降一等，殺也。</small>升，再拜稽首，受幣，當東楹，北面。<small>亦訝受而北面者，禮主於己，已，臣也。</small>退，東面俟。<small>俟君拜也。不北面者，謙若不敢當階然。</small>公壹拜，賔降也，公再拜。<small>不俟公再拜者，不敢當公之盛也。公再拜者，事畢成禮也。</small>

賔執左馬以出。<small>受尊者禮，宜親之也。效馬者并左右靮授之。餘三馬，主人牽者從出也。</small>上介受賔幣，從者訝受馬。<small>從者，士介。</small>

#### 私覿 {#8.0.13}

賔覿，奉束錦，緫乘馬，二人賛，入門右，北面奠幣，再拜稽首。<small>不請不辭，鄉時已請也。覿用束錦，辟享幣也。緫者，緫八轡牽之。賛者，居馬閒扣馬也。入門而右，私事自闑右。奠幣再拜，以臣禮見也。賛者，賈人之屬，介特覿也。</small>擯者辭。<small>辭其臣。</small>賔出。<small>事畢。</small>擯者坐取幣出，有司二人牽馬以從，出門，西面于東塾南。<small>將還之也。賛者有司受馬乃出。凡取幣于庭，北面。</small>擯者請受。<small>請以客禮受之。</small>賔禮辭，聽命。<small>賔受其幣，賛者受馬。</small>牽馬，右之。入設。<small>庭實先設，客禮也。右之，欲人居馬左，任右手便也。於是牽馬者四人，事得申也。曲禮曰「效馬效羊者右牽之」。</small>賔奉幣，入門左，介皆入門左，西上。<small>以客禮入，可從介。</small>公揖讓如初，升，公北面再拜。<small>公再拜者，以其初以臣禮見，新之也。</small>賔三退，反還負序。<small>反還者，不敢與授圭同。</small>振幣進授，當東楹北面。<small>不言君受，畧之也。</small>士受馬者自前還牽者後，適其右，受。<small>自，由也。適牽者之右而受之也。此亦並授者，不自前左，由便也，便其已授而去也。受馬自前，變於受皮。</small>牽馬者自前西，乃出。<small>自，由也。</small>賔降階東拜送，君辭。<small>拜送幣于階東，以君在堂，鄉之。</small>拜也，君降一等辭。<small>君乃辭之，而賔由拜，敬也。</small>擯者曰：「寡君從子，雖將拜，起也。」<small>此禮固多有辭矣，未有著之者，是其志而煥乎？未敢明說。</small>栗階升，公西鄉，賔階上再拜稽首。<small>成拜。</small>公少退。<small>為敬。</small>賔降出，公側授宰幣，馬出。<small>廟中宜清。</small>

公降立，擯者出請，上介奉束錦，士介四人皆奉玉錦束，請覿。<small>玉錦，錦之文纖縟者也，禮有以少文為貴者。後言束，辭之便也。</small>擯者入告，出許，上介奉幣，儷皮，二人賛。<small>儷，猶兩也。上介用皮，變於賔也。皮，麋鹿皮。</small>皆入門右，東上，奠幣，皆再拜稽首。<small>皆者，皆眾介也。賛者奠皮出。</small>擯者辭。<small>亦辭其臣。</small>介逆出。<small>亦事畢也。</small>擯者執上幣，士執眾幣，有司二人舉皮，從其幣，出請受。<small>此請受，請于上介也。擯者先即西面位請之，釋辭之時，眾執幣者隨立門中而俟。</small>委皮南面。<small>擯者既釋辭，執眾幣者進即位，有司乃得委之。南面，便其復入也。委皮當門。</small>執幣者西面，北上，擯者請受。<small>請于上介也。上言其次，此言其位，互約文也。</small>介禮辭，聽命，皆進，訝受其幣。<small>此言皆訝受者，嫌擯者一一授之。</small>上介奉幣，皮先，入門左，奠皮。<small>皮先者，介隨執皮者而入也。入門左，介至揖位而立。執皮者奠皮以有不敢授之義。古文重入。</small>公再拜。<small>拜中庭也。不受于堂，介賤也。</small>介振幣，自皮西進，北面授幣，退復位，再拜稽首送幣。<small>進者，北行，參分庭一而東行，當君乃復北行也。</small>介出，宰自公左受幣。<small>不側授，介禮輕。</small>有司二人坐舉皮以東，擯者又納士介。<small>納者，出道入也。</small>士介入門右，奠幣，再拜稽首。<small>終不敢以客禮見。</small>擯者辭，介逆出，擯者執上幣以出，禮請受，賔固辭。<small>禮請受者，一請受而聽之也。賔為之辭，士介賤，不敢以言通於主君也。固，衍字，當如面大夫也。</small>公答再拜，擯者出，立于門中以相拜。<small>擯者以賔辭入告，還立門中閾外，西面，公乃遙答拜也。相者，賛告之。</small>士介皆辟。<small>辟，於其東面位逡遁也。</small>士三人東上，坐取幣，立。<small>俟儐者執上幣來也。</small>擯者進。<small>就公所也。</small>宰夫受幣于中庭，以東。<small>使宰夫受于士，士介幣輕也。受之于公左。賔幣，公側授宰，上介幣，宰受于公左，士介幣，宰夫受于士，敬之差。</small>執幣者序從之。<small>序從者，以宰夫當一一受之。</small>

#### 賔禮畢出公送賔 {#8.0.14}

擯者出請，賔告事畢。<small>賔既告事畢，眾介逆道賔而出也。</small>擯者入告，公出送賔。<small>公出，眾擯亦逆道。紹擯及賔並行，閒亦六步。</small>及大門內，公問君。<small>鄉以公禮將事，無由問也。賔至始入門之位，北面，將揖而出，眾介亦在其右，少退西上，於此可以問君居處何如，序殷勤也。時承擯、紹擯亦於門東，北面，東上，上擯往來傳君命，南面。蘧伯玉使人於孔子，孔子問曰「夫子何為」，此公問君之類也。</small>賔對，公再拜。<small>拜其無恙。公拜，賔亦辟。</small>公問大夫，賔對，公勞賔，賔再拜稽首，公答拜。<small>勞以道路之勤。</small>公勞介，介皆再拜稽首，公答拜，賔出，公再拜送，賔不顧。<small>公既拜，客趨辟，君命上擯送賔出，反告賔不顧，於此君可以反路寢矣。論語說孔子之行曰「君召使擯，色勃如也，足躩如也，賔退，必復命曰賔不顧矣」。</small>

#### 卿勞賔 {#8.0.15}

賔請有事於大夫。<small>請問，問卿也。不言問聘，聘亦問也，嫌近君也。上擯送賔出，賔東面而請之，擯者反命，因告之。</small>公禮辭，許。<small>禮辭，一辭。</small>賔即館。<small>小休息也。即，就也。</small>卿大夫勞賔，賔不見。<small>以己公事未行，上介以賔辭辭之。</small>大夫奠鴈再拜，上介受。<small>不言卿，卿與大夫同執鴈，下見于國君。周禮「凡諸侯之卿見朝君，皆執羔」。</small>勞上介亦如之。

#### 歸饔餼於賔介 {#8.0.16}

君使卿韋弁，歸饔餼五牢。<small>變皮弁，服韋弁，敬也。韋弁，韎韋之弁，兵服也，而服之者，皮韋同類，取相近耳。其服蓋韎布以為衣而素裳。牲，殺曰饔，生曰餼。今文歸或為饋。</small>上介請事，賔朝服禮辭。<small>朝服，示不受也。受之當以尊服。</small>有司入陳。<small>入賔所館之庿，陳其積。</small>饔<small>謂飪與腥。</small>飪一牢，鼎九，設于西階前，陪鼎當內廉，東面，北上，上當碑，南陳，牛羊豕魚腊腸胃同鼎，膚鮮魚鮮腊，設扃鼏，膷臐膮，蓋陪牛羊豕。<small>陪鼎三牲，臛膷臐膮陪之，庶羞加也。當內廉，辟堂塗也。腸胃次腊，以其出牛羊也。膚，豕肉也，唯燖者有獻。此饌先陳其位，後言其次，重大禮，詳其事也。宮必有碑，所以識日景，引陰陽也。凡碑，別物者，宗庿則麗牲焉，以取毛血。其材，宮庿以石，窆用木。</small>腥二牢，鼎二七，無鮮魚鮮腊，設于阼階前，西面，南陳，如飪鼎，二列。<small>有腥者，所以優賔也。</small>堂上八豆，設于戶西，西陳，皆二以並，東上韭菹，其南醓醢，屈。<small>戶，室戶也。東上，變于親食賔也。醓醢，汁也。屈，猶錯也。今文並皆為併。</small>八簋繼之，黍其南稷，錯。<small>黍在北。</small>六鉶繼之，牛以西羊豕，豕南牛，以東羊豕。<small>鉶，羹器也。</small>兩簠繼之，粱在北。<small>簠不次簋者，粱稻加也。凡饌屈錯要相變。</small>八壺設于西序，北上，二以並，南陳。<small>壺，酒尊也。酒蓋稻酒、粱酒。不錯者，酒不以雜錯為味。</small>西夾六豆，設于西墉下，北上韭菹，其東醓醢，屈，六簋繼之，黍其東稷，錯，四鉶繼之，牛以南羊，羊東豕，豕以北牛，兩簠繼之，粱在西，皆二以並，南陳，六壺西上，二以並，東陳。<small>東陳在北墉下，統於豆。</small>饌于東方，亦如之。<small>東方，東夾室。</small>西北上。<small>亦韭菹，其東醯醢也。</small>壺東上，西陳。<small>亦在北墉下，統於豆。</small>醯醢百罋，夾碑，十以為列，醯在東。<small>夾碑在鼎之中央也。醯在東，醯穀陽也，醢肉陰也。</small>餼二牢，陳于門西，北面，東上，牛以西羊豕，豕西牛羊豕。<small>餼，生也。牛羊，右手牽之。豕，束之。寢右，亦居其左。</small>米百筥，筥半斛，設于中庭，十以為列，北上，黍粱稻皆二行，稷四行。<small>庭實固當庭中，言當中庭者，南北之中也。東西為列，列當醯醢南，亦相變也。此言中庭，則設碑近如堂深也。</small>門外，米三十車，車秉有五籔，設于門東，為三列，東陳。<small>大夫之禮，米禾皆視死牢。秉籔，數名也。秉有五籔，二十四斛也。籔讀若不數之數。今文籔或為逾。</small>禾三十車，車三秅，設于門西，西陳。<small>秅，數名也。三秅，千二百秉。</small>薪芻倍禾。<small>倍禾者，以其用多也。薪從米，芻從禾，四者之車皆陳，北輈。凡此所以厚重禮也。聘義曰「古之用財不能均如此，然而用財如此其厚者，言盡之於禮也，盡之於禮，則內君臣不相陵而外不相侵，故天子制之而諸侯務焉爾」。</small>

賔皮弁迎大夫于外門外，再拜，大夫不答拜。<small>大夫，使者，卿也。</small>揖入，及廟門，賔揖入。<small>賔與使者揖而入，使者止執幣，賔俟之于門內，謙也。古者天子適諸侯，必舍於太祖庿，諸侯行，舍于諸公庿，大夫行，舍于大夫庿。</small>大夫奉束帛。<small>執其所以將命。</small>入，三揖，皆行。<small>皆，猶並也。使者尊，不後主人。</small>至于階，讓，大夫先升一等。<small>讓不言三，不成三也。凡升者，主人讓于客三，敵者則客三辭，主人乃許升，亦道賔之義也。使者尊，主人三讓則許升矣。今使者三讓，則是主人四讓也。公雖尊，亦三讓乃許升，不可以不下主人也。古文曰三讓。</small>賔從，升堂，北面聽命。<small>北面于階上也。</small>大夫東面致命，賔降，階西再拜稽首，拜餼亦如之。<small>大夫以束帛同致饔餼也，賔殊拜之，敬也，重君之禮也。</small>大夫辭，升成拜。<small>尊賔。</small>受幣堂中西，北面。<small>趨主君命也。堂中西，中央之西。</small>大夫降出，賔降，授老幣，出迎大夫。<small>老，家臣也。賔出迎，欲擯之。</small>大夫禮辭，許，入，揖讓如初，賔升一等，大夫從，升堂。<small>賔先升，敵也。皆北面。</small>庭實設，馬乘。<small>乘，四馬也。</small>賔降堂，受老束錦，大夫止。<small>止不降，使之餘尊。</small>賔奉幣西面，大夫東面，賔致幣。<small>不言致命，非君命也。</small>大夫對，北面當楣再拜稽首。<small>稽首，尊君客也。致對有辭也。</small>受幣于楹閒，南面，退，東面俟。<small>賔北面授，尊君之使。</small>賔再拜稽首送幣，大夫降，執左馬以出。<small>出廟門，從者亦訝受之。</small>賔送于外門外，再拜。

明日，賔拜于朝，拜饔與餼，皆再拜稽首。<small>拜謝主君之恩惠於大門外。周禮曰「凡賔客之治令，訝聽之」。此拜亦皮弁服。</small>上介饔餼三牢，飪一牢在西，鼎七，羞鼎三。<small>飪鼎七，無鮮魚鮮腊也。賔介皆異館。</small>腥一牢在東，鼎七，堂上之饌六。<small>六者，賔西夾之數。</small>西夾亦如之，筥及罋如上賔。<small>凡所不貶者，尊介也。言如上賔者，明此賔客介也。</small>餼一牢，門外米禾視死牢，牢十車，薪芻倍禾，凡其實與陳如上賔。<small>凡，凡飪以下。</small>下大夫韋弁，用束帛致之，上介韋弁以受，如賔禮。<small>介不皮弁者，以其受大禮似賔，不敢純如賔也。</small>儐之兩馬束錦，士介四人皆餼大牢，米百筥，設于門外。<small>牢米不入門，畧之也。米設當門，亦十為列，北上。牢在其南，西上。</small>宰夫朝服，牽牛以致之。<small>執紖牽之，東面致命。朝服無束帛，亦畧之。上介西面拜迎。</small>士介朝服，北面再拜稽首，受。<small>受，於牢東拜，自牢後適宰夫右受，由前東面授從者。</small>無擯。<small>既受，拜送之矣。明日，眾介亦各如其受之服，從賔拜於朝。</small>

#### 賔問卿面卿 {#8.0.17}

賔朝服問卿。<small>不皮弁，別於主君。卿，每國三人。</small>卿受于祖廟。<small>重賔禮也。祖，王父也。</small>下大夫擯。<small>無士擯者，既接於君所，急見之。</small>擯者出請事，大夫朝服迎于外門外，再拜，賔不答拜，揖，大夫先入，每門每曲揖，及廟門，大夫揖入。<small>入者，省內事也。既而俟于宁也。</small>擯者請命。<small>亦從入而出請。不几筵，辟君也。</small>庭實設四皮。<small>麋鹿皮也。</small>賔奉束帛入，三揖，皆行，至于階，讓。<small>皆，猶並也。古文曰三讓。</small>賔升一等，大夫從，升堂，北面聽命。<small>賔先升，使者尊。</small>賔東面致命。<small>致其君命。</small>大夫降，階西再拜稽首，賔辭，升成拜，受幣堂中西，北面。<small>於堂中央之西受幣，趨聘君之命。</small>賔降，出，大夫降，授老幣，無擯。<small>不擯賔，辟君也。</small>

#### 介面卿 {#8.0.18}

擯者出請事，賔面，如覿幣。<small>面，亦見也。其謂之面，威儀質也。</small>賔奉幣，庭實從。<small>庭實，四馬。</small>入門右，大夫辭。<small>大夫於賔入，自階下辭迎之。</small>賔遂左。<small>見，私事也，雖敵，賔猶謙，入門右，為若降等然。曲禮曰「客若降等，則就主人之階，主人興辭於客，然後客復就西階」。</small>庭實設，揖讓如初。<small>大夫至庭中，旋並行。</small>大夫升一等，賔從之。<small>大夫先升，道賔。</small>大夫西面，賔稱面。<small>稱，舉也，舉相見之辭以相接。</small>大夫對，北面當楣再拜，受幣于楹閒，南面，退，西面立。<small>受幣楹閒，敵也。賔亦振幣進，北面授。</small>賔當楣再拜送幣，降，出，大夫降，授老幣。

擯者出請事，上介特面，幣如覿，介奉幣。<small>特面者，異於主君，士介不從而入也。君尊，眾介始覿不自別也。上賔則眾介皆從之。</small>皮，二人賛。<small>亦儷皮也。</small>入門右，奠幣，再拜。<small>降等也。</small>大夫辭。<small>於辭，上介則出。</small>擯者反幣。<small>出還于上介也。</small>庭實設，介奉幣入，大夫揖讓如初。<small>大夫亦先升一等。今文曰入設。</small>介升，大夫再拜受。<small>亦於楹閒南面而受。</small>介降拜，大夫降辭，介升，再拜送幣。<small>介既送幣，降出也。大夫亦授老幣。</small>擯者出請，眾介面，如覿幣，入門右，奠幣，皆再拜，大夫辭，介逆出，擯者執上幣出，禮請受，賔辭。<small>賔亦為士介辭。</small>大夫答再拜，擯者執上幣，立于門中以相拜，士介皆辟，老受擯者幣于中庭，士三人坐取羣幣以從之，擯者出請事，賔出，大夫送于外門外，再拜，賔不顧。<small>不顧，言去。</small>擯者退，大夫拜辱。<small>拜送也。</small>

#### 問下大夫 {#8.0.19}

下大夫甞使至者，幣及之。<small>甞使至己國，則以幣問之也。君子不忘舊。</small>上介朝服、三介，問下大夫，下大夫如卿受幣之禮。<small>上介三介，下大夫使之禮也。</small>其面，如賔面于卿之禮。

#### 大夫代受幣 {#8.0.20}

大夫若不見。<small>有故也。</small>君使大夫各以其爵為之受，如主人受幣禮，不拜。<small>各以其爵，主人卿也則使卿，大夫也則使大夫。不拜，代受之耳，不當主人禮也。</small>

#### 夫人歸禮賔介 {#8.0.21}

夕，夫人使下大夫韋弁歸禮。<small>夕，問卿之夕也。使下大夫，下君也。君使之，云夫人者，以致辭當稱寡小君。</small>堂上籩豆六，設于戶東，西上，二以並，東陳。<small>籩豆六者，下君禮也。臣設于戶東，又辟饌位也。其設，脯其南醢，屈，六籩六豆。</small>壺設于東序，北上，二以並，南陳，醙黍清皆兩壺。<small>醙，白酒也。凡酒，稻為上，黍次之，粱次之，皆有清白，以黍閒清白者，互相備，明三酒六壺也。先言醙，白酒尊，先設之。</small>大夫以束帛致之。<small>致夫人命也。此禮無牢，下朝君也。</small>賔如受饔之禮，儐之乘馬束錦，上介四豆、四籩、四壺，受之如賔禮。<small>四壺，無稻酒也。不致牢，下於君也。</small>儐之兩馬束錦。

明日，賔拜禮於朝。<small>於是乃言賔拜，明介從拜也。今文禮為醴。</small>

#### 大夫餼賔介 {#8.0.22}

大夫餼賔大牢，米八筐。<small>其陳於門外，黍粱各二筐，稷四筐，二以並，南陳，無稻，牲陳於後，東上。不饌於堂庭，辟君也。</small>賔迎，再拜，老牽牛以致之，賔再拜稽首受，老退，賔再拜送。<small>老，室老，大夫之貴臣。</small>上介亦如之，眾介皆少牢，米六筐，皆士牽羊以致之。<small>米六筐者，又無粱也。士亦大夫之貴臣。</small>

#### 主國君臣饗食賔介之法 {#8.0.23}

公於賔，壹食再饗。<small>饗，謂亨大牢以飲賔也。公食大夫禮曰「設洗如饗」，則饗與食互相先後也。古文壹皆為一，今文饗皆為鄉。</small>燕與羞，俶獻，無常數。<small>羞，謂禽羞鴈騖之屬，成孰煎和也。俶，始也，始獻，四時新物，聘義所謂「時賜無常數，由恩意」也。古文俶作淑。</small>賔介皆明日拜于朝。

上介，壹食壹饗。<small>饗食賔，介為介，從饗獻矣，復特饗之，客之也。</small>若不親食，使大夫各以其爵、朝服致之以侑幣，如致饔，無儐。<small>君不親食，謂有疾及他故也。必致之，不廢其禮也。致之必使同班，敵者易以相親敬也。致禮於卿，使卿，致禮於大夫，使大夫，非必命數也。無儐，以己本宜往。古文侑皆作宥。</small>致饗以酬幣，亦如之。<small>酬幣，饗禮酬賔勸酒之幣也，所用未聞也。禮幣束帛乘馬，亦不是過也。禮器曰「琥璜爵」，蓋天子酬諸侯。</small>

大夫於賔，壹饗壹食。上介，若食若饗，若不親饗，則公作大夫致之以酬幣，致食以侑幣。<small>作，使也。大夫有故，君必使其同爵者為之致之。列國之賔來，榮辱之事，君臣同之。</small>

#### 還玉報享 {#8.0.24}

君使卿皮弁，還玉于館。<small>玉，圭也。君子於玉比德焉，以之聘，重禮也，還之者，德不可取於人，相切厲之義也。皮弁者，始以此服受之，不敢不終也。</small>賔皮弁，襲，迎于外門外，不拜，帥大夫以入。<small>迎之不拜，示將去，不純為主也。帥，道也。今文曰迎于門外，古文帥為率。</small>大夫升自西階，鉤楹。<small>鉤楹，由楹內，將南面致命。致命不東面，以賔在下也。必言鉤楹者，賔在下，嫌楹外也。</small>賔自碑內聽命，升自西階，自左，南面受圭，退負右房而立。<small>聽命於下，敬也。自左南面，右大夫且並受也。必並受者，若鄉君前耳。退，為大夫降逡遁。今文或曰由自西階，無南面。</small>大夫降中庭，賔降，自碑內，東面，授上介于阼階東。<small>大夫降出言中庭者，為賔降節也。授於阼階東者，欲親見賈人藏之也。賔還阼階下西面立。</small>上介出請，賔迎，大夫還璋，如初入。<small>出請，請事於外以入告也。賔雖將去，出入猶東，唯升堂由西階。凡介之位未有改也。</small>賔裼，迎，大夫賄用束紡。<small>賄，予人財之言也。紡，紡絲為之，今之縳也，所以遺聘君，可以為衣服，相厚之至。</small>禮玉、束帛、乘皮。<small>禮，禮聘君也，所以報享也，亦言玉璧可知也。今文禮皆作醴。</small>皆如還玉禮，大夫出，賔送，不拜。

#### 賔將行君館賔 {#8.0.25}

公館賔。<small>為賔將去，親存送之，厚殷勤，且謝聘君之意也。公朝服。</small>賔辟。<small>不敢受主國君見己於此館也。此亦不見，言辟者，君在廟門，敬也。凡君有事於諸侯臣之家，車造廟門乃下。</small>上介聽命。<small>聽命於廟門中，西面，如相拜然也。擯者每賛君辭，則曰「敢不承命，告于寡君之老」。</small>聘享、夫人之聘享、問大夫、送賔，公皆再拜。<small>拜此四事，公東面拜，擯者北面。</small>公退，賔從，請命于朝。<small>賔從者，實為拜主君之館己也。言請命者，以己不見，不敢斥尊者之意。</small>公辭，賔退。<small>辭其拜也。退，還館裝駕，為旦將發也。周禮曰「賔從，拜辱于朝，明日，客拜禮賜，遂行之」。</small>

#### 賔行主國贈送 {#8.0.26}

賔三拜乘禽於朝，訝聽之。<small>發去乃拜乘禽，明己受賜大小無不識。</small>遂行，舍于郊。<small>始發，且宿近郊，自展軨。</small>公使卿贈，如覿幣。<small>贈，送也，所以好送之也。言如覿幣，見為反報也。今文公為君。</small>受于舍門外，如受勞禮，無儐。<small>不入、無儐，明去而宜有已也。如受勞禮，以贈勞同節。</small>使下大夫贈上介亦如之，使士贈眾介，如其覿幣，大夫親贈，如其面幣，無儐，贈上介亦如之，使人贈眾介，如其面幣，士送至于竟。

#### 使者反命 {#8.0.27}

使者歸，及郊，請反命。<small>郊，近郊也。告郊人，使請反命於君也。必請之者，以己久在外，嫌有罪惡，不可以入。春秋時鄭伯惡其大夫高克，使之將兵，逐而不納，此蓋請而不得入。</small>朝服，載旜。<small>行時稅舍于此郊，今還至此，正其故行服，以俟君命，敬也。古文旜作膳。</small>禳，乃入。<small>禳，祭名也。為行道累歷不祥，禳之以除灾凶。</small>乃入，陳幣于朝，西上，上賔之公幣私幣皆陳，上介公幣陳，他介皆否。<small>皆否者，公幣私幣皆不陳。此幣，使者及介所得於彼國君卿大夫之贈賜也，其或陳或不陳，詳尊而畧卑也，其陳之，及卿大夫處者待之，如夕幣，其禮於君者不陳。上賔，使者。公幣，君之賜也。私幣，卿大夫之幣也。他介，士介也。言他，容眾從者。</small>束帛各加其庭實，皮左。<small>不加於其皮上，榮其多也。</small>公南鄉。<small>亦宰告于君，君乃朝服出門。左，南鄉。</small>卿進使者，使者執圭垂繅，北面，上介執璋屈繅，立于其左。<small>此主於反命，士介亦隨入，並立，東上。</small>反命曰：「以君命聘于某君，某君受幣于某宮，某君再拜，以享某君，某君再拜。」<small>君亦揖使者進之，乃進反命也。某君，某國名也。某宮，若言桓宮、僖宮也。某君再拜，謂再拜受也。必言此者，明彼君敬君，己不辱命。</small>宰自公左受玉。<small>亦於使者之東，同面並受也。不右使者，由便也。</small>受上介璋，致命亦如之。<small>變反言致者，若云非君命也。致命曰「以君命聘於某君夫人，某君再拜，以享于某君夫人，某君再拜」。不言受幣于某宮，可知，畧之。</small>執賄幣以告，曰「某君使某子賄」，授宰。<small>某子，若言高子、國子。凡使者所當以告君者，上介取以授之，賄幣在外也。</small>禮玉亦如之。<small>亦執束帛加璧也。告曰「某君使某子禮」，宰受之，士隨自後左士介，受乘皮如初。上介出取玉束帛，士介從取皮也。</small>執禮幣，以盡言賜禮。<small>禮幣，主國君初禮賔之幣也。以盡言賜禮，謂自此至於贈。</small>公曰：「然！而不善乎！」<small>善其能使於四方。而，猶女也。</small>授上介幣，再拜稽首，公答再拜。<small>授上介幣，當拜公言也。不授宰者，當復陳之。</small>私幣不告。<small>亦畧卑也。</small>君勞之，再拜稽首，君答再拜。<small>勞之以道路勤苦。</small>若有獻，則曰：「某君之賜也，<small>言此物某君之所賜予為惠者也。其所獻雖珍異，不言某為彼君服御物，謙也。其大夫出，反必獻，忠孝也。</small>君其以賜乎？」<small>不必其當君也。獻不拜者，為君之答己也。</small>上介徒以公賜告，如上賔之禮。<small>徒，謂空手，不執其幣。</small>君勞之，再拜稽首，君答拜，勞士介亦如之。<small>士介四人，旅答壹拜，又賤也。</small>君使宰賜使者幣，使者再拜稽首。<small>以所陳幣賜之也。禮，臣子，人賜之而必獻之君父，不敢自私服也，君父因以予之，則拜受之，如更受賜也。既拜，宰以上幣授之。</small>賜介，介皆再拜稽首。<small>士介之幣皆載以造朝，不陳之耳。與上介同受賜命，俱拜，既拜，宰亦以上幣授上介。</small>乃退。<small>君揖入，皆出去。</small>介皆送至于使者之門。<small>將行，俟于門，反又送于門，與尊長出入之禮也。</small>乃退揖。<small>揖別也。</small>使者拜其辱。<small>隨謝之也。再拜上介，三拜士介。</small>

#### 使還奠告 {#8.0.28}

釋幣于門。<small>門，大門也。主于闑，布席于闑西閾外，東面，設洗于門外東方，其餘如初于禰時。出于行、入于門，不兩告，告所先見也。</small>乃至于禰，筵几于室，薦脯醢。<small>告反也。薦，進也。</small>觴酒陳。<small>主人酌進奠，一獻也。言陳者，將復有次也。先薦後酌，祭禮也。行釋幣、反釋奠，畧出謹入也。</small>席于阼。<small>為酢主人也。酢主人者，祝取爵酌，不酢於室，異於祭。</small>薦脯醢。<small>成酢禮也。</small>三獻。<small>室老亞獻，士三獻也。每獻奠，輒取爵酌主人，自酢也。</small>一人舉爵。<small>三獻禮成，更起酒也。主人奠之，未舉也。</small>獻從者。<small>從者，家臣從行者也。主人獻之，勞之也。皆升飲酒於西階上，不使人獻之，辟國君也。</small>行酬，乃出。<small>主人舉奠酬從者，下辯，室老亦與焉也。</small>上介至，亦如之。

#### 遭所聘國君喪及夫人世子喪 {#8.0.29}

聘遭喪，入竟，則遂也。<small>遭喪，主國君薨也。入竟則遂，國君以國為體，士既請事，已入竟矣。關人未告則反。</small>不郊勞。<small>子未君也。</small>不筵几。<small>致命不於庿，就尸柩於殯宮，又不神之。</small>不禮賔。<small>喪降事也。</small>主人畢歸禮。<small>賔所飲食不可廢也。禮，謂饔餼饗食。</small>賔唯饔餼之受。<small>受正不受加也。</small>不賄，不禮玉，不贈。<small>喪殺禮，為之不備。</small>遭夫人世子之喪，君不受，使大夫受于廟，其他如遭君喪。<small>夫人世子死，君為喪主，使大夫受聘禮，不以凶接吉也。其他，謂禮所降。</small>遭喪，將命于大夫，主人長衣練冠以受。<small>遭喪，謂主國君薨、夫人世子死也。此三者，皆大夫攝主人。長衣，素純布衣也。去衰易冠，不以純凶接純吉也。吉時在裏為中衣，中衣、長衣繼皆掩尺，表之曰深衣，純袂寸半耳。君喪不言使大夫受，子未君，無使臣義也。</small>

#### 出聘後本國君喪 {#8.0.30}

聘，君若薨于後，入竟則遂。<small>既接於主國君也。</small>赴者未至，則哭于巷，衰于館。<small>未至，謂赴告主國君者也。哭于巷者，哭于巷門，未可為位也。衰于館，未可以凶服出見人。其聘享之事，自若吉也。今文赴作訃。</small>受禮。<small>受饔餼也。</small>不受饗食。<small>亦不受加。</small>赴者至，則衰而出。<small>禮為鄰國闕，於是可以凶服將事也。</small>唯稍，受之。<small>稍，稟食也。</small>歸，執圭復命于殯，升自西階，不升堂。<small>復命于殯者，臣子之於君父，存亡同。</small>子即位，不哭。<small>將有告請之事，宜清靜也。不言世子者，君薨也。諸臣待之，亦皆如朝夕哭位。</small>辯復命，如聘。<small>自陳幣至于上介，以公賜告，無勞。</small>子臣皆哭。<small>使者既復命，子與羣臣皆哭。</small>與介入，北鄉哭。<small>北鄉哭，新至別於朝夕。</small>出，袒括髮。<small>悲哀變於外，臣也。</small>入門右，即位踊。<small>從臣位，自哭至踊，如奔喪禮。</small>

#### 賔聘有私喪 {#8.0.31}

若有私喪，則哭于館，衰而居，不饗食。<small>私喪，謂其父母也。哭于館，衰而居，不敢以私喪自聞于主國，凶服于君之吉使。春秋傳曰「大夫以君命出，聞喪，徐行而不反」。</small>歸，使眾介先，衰而從之。<small>己有齊斬之服，不忍顯然趨於往來，其在道路，使介居前，歸又請反命，己猶徐行隨之，君納之，乃朝服，既反命，出公門，釋服，哭而歸，其佗如奔喪之禮。吉時道路深衣。</small>

#### 出聘賔介死 {#8.0.32}

賔入竟而死，遂也，主人為之具而殯。<small>具，謂始死至殯所當用。</small>介攝其命。<small>為致聘享之禮也。初時，上介接聞命。</small>君弔，介為主人。<small>雖有臣子親因，猶不為主人，以介與賔並命於君，尊也。</small>主人歸禮幣，必以用。<small>當中奠贈諸喪具之用，不必如賔禮。</small>介受賔禮，無辭也。<small>介受主國賔己之禮，無所辭也。以其當陳之以反命也。有賔喪，嫌其辭之。</small>不饗食。

歸，介復命，柩止于門外。<small>門外，大門外也。必以柩造朝，達其忠心。</small>介卒復命，出，奉柩送之，君弔，卒殯。<small>卒殯，成節乃去。</small>

若大夫介卒，亦如之。<small>不言上介者，小聘，上介，士也。</small>士介死，為之棺斂之。<small>不具佗衣物也，自以時服也。</small>君不弔焉。<small>主國君使人弔，不親往。</small>若賔死，未將命，則既斂于棺，造于朝，介將命。<small>未將命，謂俟閒之後也。以柩造朝，以己至朝，志在達君命。</small>若介死，歸復命，唯上介造于朝。若介死，雖士介，賔既復命，往，卒殯乃歸。<small>往，謂送柩。</small>

#### 小聘 {#8.0.33}

小聘曰問，不享，有獻，不及夫人，主人不筵几，不禮，面不升，不郊勞。<small>記貶於聘，所以為小也。獻，私獻也。面，猶覿也。</small>其禮，如為介，三介。<small>如為介，如為大聘上介。</small>

### 記 {#8.1}

#### 記有故卒聘致書之事 {#8.1.1}

記。久無事，則聘焉。<small>事，謂盟會之屬。</small>若有故，則卒聘，束帛加書將命，百名以上，書於策，不及百名，書於方。<small>故，謂灾患及時事相告請也。將，猶致也。名，書文也，今謂之字。策，簡也。方，板也。</small>主人使人與客讀諸門外。<small>受其意，既聘享，賔出而讀之。讀之不於內者，人稠處嚴，不得審悉。主人，國君也。人，內史也。書必璽之。</small>客將歸，使大夫以其束帛反命于館。<small>為書報也。</small>明日，君館之。<small>既報，館之，書問尚疾也。</small>

#### 記使者受命將行之禮 {#8.1.2}

既受行，出，遂見宰，問幾月之資。<small>資，行用也。古者君臣謀密草創，未知所之遠近，問行用當知多少而已。古文資作齎。</small>使者既受行日，朝同位。<small>謂前夕幣之閒。同位者，使者北面，介立于左，少退，別其處臣也。</small>出祖，釋軷，祭酒脯，乃飲酒于其側。<small>祖，始也。既受聘享之禮，行出國門，止陳車騎，釋酒脯之奠於軷，為行始也。詩傳曰「軷，道祭也」，謂祭道路之神，春秋傳曰「軷涉山川」，然則軷，山行之名也。道路以險阻為難，是以委土為山，或伏牲其上，使者為軷，祭酒脯祈告也，卿大夫處者於是餞之，飲酒於其側，禮畢，乘車轢之而遂行，舍於近郊矣。其牲，犬羊可也。古文軷作祓。</small>

#### 記朝聘玉幣 {#8.1.3}

所以朝天子，圭與繅皆九寸，剡上寸半，厚半寸，博三寸，繅三采六等，朱白倉。<small>圭，所執以為瑞節也。剡上，象天圜地方也。雜采曰繅，以韋衣木板，飾以三色再就，所以薦玉，重慎也。九寸，上公之圭也。古文繅或作藻，今文作璪。</small>問諸侯，朱綠繅，八寸。<small>二采再就，降於天子也。於天子曰朝，於諸侯曰問，記之於聘，文互相備。</small>皆玄纁繫，長尺，絢組。<small>采成文曰絢。繫，無事則以繫玉，因以為飾，皆用五采組，上以玄，下以絳為地。今文絢作勻[^1]。</small>問大夫之幣，俟于郊，為肆，又齎皮馬。<small>肆，猶陳列也。齎，猶付也。使者既受命，宰夫載問大夫之禮待於郊，陳之為行列，至則以付之也。使者初行，舍于近郊。幣云肆，馬云齎，因其宜，亦互文也。不於朝付之者，辟君禮也。必陳列之者，不夕也。古文肆為肄。</small>

[^1]: 勻：字本从糸。

#### 記修辭之節因及辭對二言 {#8.1.4}

辭無常，孫而說。<small>孫，順也。大夫使，受命不受辭，辭必順且說。</small>辭多則史，少則不達。<small>史，謂策祝。</small>辭苟足以達，義之至也。<small>至，極也。今文至為砥。</small>辭曰「非禮也，敢」，對曰「非禮也，敢」，辭。<small>辭，不受也。對，答問也。二者皆卒曰敢，言不敢。</small>

#### 記賔館 {#8.1.5}

卿館於大夫，大夫館於士，士館於工商。<small>館者必於廟，不館於敵者之廟，為大尊也。自官師以上，有廟有寢，工商則寢而已。</small>管人為客，三日具沐，五日具浴。<small>管人，掌客館者也。客，謂使者下及士介也。</small>

#### 記設飧 {#8.1.6}

飧不致。<small>不以束帛致命，草次饌，飧具輕。</small>賔不拜，<small>以不致命。</small>沐浴而食之。<small>自絜清，尊主國君賜也。記此，重者沐浴可知。</small>

#### 記賔訝往復之禮 {#8.1.7}

卿，大夫訝，大夫，士訝，士，皆有訝。<small>卿，使者。大夫，上介也。士，眾介也。訝，主國君所使迎待賔者，如今使者護客。</small>賔即館，訝將公命。<small>使己迎待之命。</small>又見之以其摯。<small>又，復也。復以私禮見者，訝將舍於賔館之外，宜相親也。大夫訝者執鴈，士訝者執雉。</small>賔既將公事，復見之以其摯。<small>既，已也。公事，聘享問大夫。復，報也。使者及上介執鴈，羣介執雉，各以見其訝。</small>

#### 釋聘用圭璧之故 {#8.1.8}

凡四器者，唯其所寶，以聘可也。<small>言國獨以此為寶也。四器，謂圭璋璧琮。</small>

#### 記授賔次 {#8.1.9}

宗人授次，次以帷，少退于君之次。<small>主國之門外，諸侯及卿大夫之所使者，次位皆有常處。</small>

#### 三記賔介聘享之容 {#8.1.10}

上介執圭，如重，授賔。<small>慎之也。曲禮曰「凡執主器，執輕如不克」。</small>賔入門，皇，升堂，讓，將授，志趨。<small>皇，自莊盛也。讓，謂舉手平衡也。志，猶念也。念趨，謂審行步也。孔子之執圭，鞠躬如也，如不勝，上如揖，下如授，勃如戰色，足蹜蹜如有循。古文皇皆作王。</small>授如爭承，下如送，君還而后退。<small>重失隊也。而后，猶然後也。</small>下階，發氣，怡焉，再三舉足，又趨。<small>發氣，舍息也。再三舉足，自安定乃復趨也。至此云舉足，則志趨卷遯而行也。孔子之升堂，鞠躬如也，屏氣似不息者，出降一等，逞顏色，怡怡如也，沒階，趨進，翼如也。</small>及門，正焉。<small>容色復故。此皆心變見於威儀。</small>執圭，入門，鞠躬焉，如恐失之。<small>記異說也。</small>及享，發氣焉，盈容。<small>發，舍氣也。孔子之於享禮，有容色。</small>眾介北面，蹌焉。<small>容貌舒揚。</small>私覿，愉愉焉。<small>容貌和敬。</small>出，如舒鴈。<small>威儀自然而有行列。舒鴈，鵞。</small>皇，且行，入門主敬，升堂主慎。<small>復記執玉異說。</small>

#### 記庭實貨幣之宜 {#8.1.11}

凡庭實，隨入，左先，皮馬相閒可也。<small>隨入，不並行也。閒，猶代也。士物有宜，君子不以所無為禮，畜獸同類可以相代。古文閒作干。</small>賔之幣，唯馬出，其餘皆東。<small>馬出，當從廐也。餘物皆東，藏之內府。</small>多貨，則傷于德。<small>貨，天地所化生，謂玉也。君子於玉比德焉，朝聘之禮，以為瑞節，重禮也，多之，則是主於貨，傷敗其為德。</small>幣美，則沒禮。<small>幣，人所造成，以自覆幣，謂束帛也。愛之斯欲衣食之，君子之情也，是以享用幣，所以副忠信，美之，則是主於幣，而禮之本意不見也。</small>賄，在聘于賄。<small>賄，財也。于，讀曰為。言主國禮賔，當視賔之聘禮而為之財也。賔客者，主人所欲豐也，若苟豐之，是又傷財也。周禮曰「凡諸侯之交，各稱其邦而為之幣，以其幣為之禮」。古文賄皆作悔。</small>

#### 記襲裼之節 {#8.1.12}

凡執玉，無藉者襲。<small>藉，謂繅也。繅所以縕藉玉。</small>

#### 記公禮賔儀物 {#8.1.13}

禮，不拜至。<small>以賔不於是始至。今文禮為醴。</small>醴尊于東箱，瓦大一，有豐。<small>瓦大，瓦尊。豐，承尊器，如豆而卑。</small>薦脯五膱，祭半膱，橫之。<small>膱，脯如版然者，或謂之脡，皆取直貌焉。</small>祭醴，再扱始扱一祭，卒再祭。<small>卒，謂後扱。</small>主人之庭實，則主人遂以出，賔之士訝受之。<small>此謂餘三馬也，左馬，賔執以出矣。士，士介從者。</small>

#### 記覿後賔私獻 {#8.1.14}

既覿，賔若私獻，奉獻，將命。<small>時有珍異之物，或賔奉之，所以自序尊敬也，猶以君命致之。</small>擯者入告，出禮辭。<small>辭其獻也。</small>賔東面坐奠獻，再拜稽首。<small>送獻不入者，奉物禮輕。</small>擯者東面坐取獻，舉以入告，出，禮請受。<small>東面坐取獻者，以宜並受也。其取之，由賔南而自後右客也。</small>賔固辭，公答再拜。<small>拜受於賔也。固亦衍字。</small>擯者立于閾外以相拜，賔辟。<small>相，賛也。古文閾為蹙。</small>擯者授宰夫于中庭。<small>東藏之，既乃介覿。</small>若兄弟之國，則問夫人。<small>兄弟，謂同姓若昬姻甥舅有親者。問，猶遺也，謂獻也。不言獻者，變於君也。非兄弟，獻不及夫人。</small>

#### 記君不親受之禮 {#8.1.15}

若君不見，<small>君有疾，若他故，不見使者。</small>使大夫受。<small>受聘享也。大夫，上卿也。</small>自下聽命，自西階升受，負右房而立，賔降亦降。<small>此儀如還圭然，而賔大夫易處耳。今文無而。</small>不禮。<small>辟正主也。古文禮作醴。</small>

#### 記大夫勞賔 {#8.1.16}

幣之所及，皆勞，不釋服。<small>以與賔接於君所，賔又請有事于己，不可以不速也。所不及者，下大夫未甞使者也。不勞者，以先是賔請有事於己同類，既聞彼為禮所及，則己往有嫌也。所以知及不及者，賔請有事，固曰某子某子。</small>

#### 記賔受饔而祭 {#8.1.17}

賜饔，唯羹飪，筮一尸，若昭若穆。<small>羹飪，謂飪一牢也。肉謂之羹。唯是祭其先，大禮之盛者也。筮尸若昭若穆，容父在，父在則祭祖，父卒則祭禰。腥餼不祭，則士介不祭也。士之初行，不釋幣于禰，不祭可也。古文羹為羔，飪作腍。</small>僕為祝，祝曰「孝孫某、孝子某薦嘉禮于皇祖某甫、皇考某子」。<small>僕為祝者，大夫之臣攝官也。</small>如饋食之禮。<small>如少牢饋食之禮。不言少牢，今以大牢也。今文無之。</small>假器於大夫。<small>不敢以君之器為祭器。</small>朌肉及廋車。<small>朌，猶賦也。廋，廋人也。車，巾車也。二人掌視車馬之官也。賦及之，明辯也。古文朌作紛。</small>

#### 記賔主行禮之節次及禽獻之等殺 {#8.1.18}

聘日致饔。<small>急歸大禮。</small>明日，問大夫。<small>不以殘日問人，崇敬也。古文曰問夫人也。</small>夕，夫人歸禮。<small>與君異日，下之也。今文歸作饋。</small>既致饔，旬而稍，宰夫始歸乘禽，日如其饔餼之數。<small>稍，稟食也。乘禽，乘行之禽也，謂鴈鶩之屬。其歸之，以雙為數。其，賔與上介也。古文既為餼。</small>士中日則二雙。<small>中，猶間也。不一日一雙，大寡，不敬也。</small>凡獻，執一雙，委其餘于面。<small>執一雙，以將命也。面，前也。其受之也，上介受以入告之，士舉其餘從之，賔不辭，拜受于庭，上介執之，以相拜于門中，乃入授人。上介受亦如之。士介拜受于門外。</small>禽羞，俶獻比。<small>比，放也。其致之禮如乘禽也。禽羞，謂成孰有齊和者。俶獻，四時珍美新物也。俶，始也，言其始可獻也。聘義謂之時賜。</small>

#### 記賔游觀 {#8.1.19}

歸大禮之日，既受饔餼，請觀。<small>聘於是國，欲見其宗庿之好、百官之富，若尤尊大之焉。</small>訝帥之，自下門入。<small>帥，猶道也。從下門外入，游觀非正也。</small>

#### 記士介之殺禮 {#8.1.20}

各以其爵，朝服。<small>此句似非其次，宜在「凡致禮」下，絕爛在此。</small>

士無饔，無饔者無擯。<small>謂歸餼也。</small>

#### 記不親饗與無饗 {#8.1.21}

大夫不敢辭，君初為之辭矣。<small>此句亦非其次，宜在「明日問大夫」之下。</small>

凡致禮，皆用其饗之加籩豆。<small>凡致禮，謂君不親饗賔及上介，以酬幣致其禮也。其，其賔與上介也。加籩豆，謂其實也，亦實於罋筐。饗禮今亡。</small>無饔者無饗禮。<small>士介無饗禮。</small>

#### 記大夫餼賔上介之實與器 {#8.1.22}

凡餼，大夫黍粱稷，筐五斛。<small>謂大夫餼賔上介也。器寡而大，畧。</small>

#### 記賔請歸拜賜 {#8.1.23}

既將公事，賔請歸。<small>謂已問大夫，事畢請歸，不敢自專，謙也。主國留之，饗食燕獻無日數，盡殷勤也。</small>凡賔拜于朝，訝聽之。<small>拜，拜賜也。唯稍不拜。</small>

#### 記燕聘賔之禮 {#8.1.24}

燕，則上介為賔，賔為苟敬。<small>饗食，君親為主，尊賔也。燕，私樂之禮，崇恩殺敬也。賔不欲主君復舉禮事禮己，于是辭為賔，君聽之，從諸公之席，命為苟敬。苟敬者，主人所以小敬也。更降迎其介以為賔。介，大夫也，雖為賔，猶卑於君，君則不與亢禮也。主人所以致敬者，自敵以上。</small>宰夫獻。<small>為主人代公獻。</small>

#### 記特聘宜加禮 {#8.1.25}

無行，則重賄反幣。<small>無行，謂獨來，復無所之也。必重其賄與反幣者，使者歸，以得禮多為榮，所以盈聘君之意也。反幣，謂禮玉、束帛、乘皮，所以報聘君之享禮也。昔秦康公使西乞術聘于魯，辭孫而說，襄仲曰「不有君子，其能國乎」，厚賄之。此謂重賄反幣者也。今文曰賄反幣。</small>

#### 記公館賔拜四事之辭 {#8.1.26}

曰：「子以君命在寡君，寡君拜君命之辱。」<small>此賛君拜聘享辭也。在，存也。</small>

「君以社稷故，在寡小君，拜。」<small>此賛拜夫人聘享辭也。言君以社稷故者，夫人與君體敵，不敢當其惠也，其卒亦曰「寡君拜命之辱」。</small>

「君貺寡君，延及二三老，拜。」<small>此賛拜問大夫之辭。貺，賜也。大夫曰老。</small>又拜送。<small>拜送賔也。其辭蓋云「子將有行，寡君敢拜送」。自拜聘享至此，亦非其次，宜承上「君館」之下。</small>

#### 賔謝館主人 {#8.1.27}

賔於館堂楹閒，釋四皮束帛，賔不致，主人不拜。<small>賔將遂去是館，留禮以禮主人，所以謝之也。不致不拜，不以將別崇新敬也。</small>

#### 記饗不饗之宜 {#8.1.28}

大夫來使，無罪，饗之。<small>樂典嘉賔為禮。</small>過，則餼之。<small>餼之，腥致其牢禮也。其致之辭，不云君之有故耳。聘義曰「使者聘而誤，主君不親饗食，所以愧厲之也」。不言罪者，罪將執之。</small>其介為介。<small>饗賔有介者，賔尊，行敵禮也。</small>有大客後至，則先客不饗食，致之。<small>卑不與尊者齊禮。</small>

#### 記受聘大小不同 {#8.1.29}

唯大聘有几筵。<small>謂受聘享時也。小聘輕，雖受于庿，不為神位。</small>

#### 明致饔米禾之數 {#8.1.30}

十斗曰斛，十六斗曰籔，十籔曰秉。<small>秉十六斛。今江淮之間量名有為籔者。今文籔為逾。</small>二百四十斗。<small>謂一車之米。秉有五籔。</small>四秉曰筥。<small>此秉謂刈禾盈手之秉也。筥，穧名也，若今萊陽之閒，刈稻聚把有名為筥者。詩云「彼有遺秉」，又云「此有不斂穧」。</small>十筥曰稯，十稯曰秅，四百秉為一秅。<small>一車之禾三秅，為千二百秉，三百筥，三十稯也。古文稯作緵。</small>