---
title: "聘禮第八"
subtitle: ""
date: 2024-03-07T18:10:46+08:00
lastmod: 2024-03-07
draft: false
brewing: true
weight: 8
js:
    - /js/toc.js
    - /js/hashtag.js
    - /js/commentary.js
---

#### 命使 {#8.0.1}

聘禮。君與卿圖事，遂命使者，使者再拜稽首辭，君不許，乃退。既圖事，戒上介，亦如之。宰命司馬戒眾介，眾介皆逆命，不辭。

#### 授幣 {#8.0.2}

宰書幣，命宰夫官具。及期，夕幣。使者朝服，帥眾介夕。管人布幕于寢門外。官陳幣，皮北首，西上，加其奉于左皮上，馬則北面，奠幣于其前。使者北面，眾介立于其左，東上。卿、大夫在幕東，西面北上。宰入，告具于君。君朝服出門左，南鄉。史讀書展幣。宰執書，告備具于君，授使者。使者受書，授上介。公揖入。官載其幣，舍于朝。上介視載者、所受書以行。

#### 將行告禰與行 {#8.0.3}

厥明，賔朝服釋幣于禰。有司筵几于室中。祝先入，主人從入。主人在右，再拜，祝告，又再拜。釋幣，制玄纁束，奠于幾下，出。主人立于戶東。祝立于牖西，又入，取幣，降，捲幣，實于笲，埋于西階東。又釋幣于行。遂受命。上介釋幣亦如之。

#### 受命遂行 {#8.0.4}

上介及眾介俟于使者之門外。使者載旃，帥以受命于朝。君朝服，南鄉。卿、大夫西面北上。君使卿進使者。使者入，及眾介隨入，北面東上。君揖使者，進之，上介立于其左，接聞命。賈人西面坐啟櫝，取圭垂繅，不起而授宰。宰執圭屈繅，自公左授使者。使者受圭，同面，垂繅以受命。既述命，同面授上介。上介受圭屈繅，出，授賈人，眾介不從。受享束帛加璧，受夫人之聘璋，享玄纁束帛加琮，皆如初。遂行，舍于郊，斂旃。

#### 過他邦假道 {#8.0.5}

若過邦，至于竟，使次介假道，束帛將命于朝，曰：「請帥。」奠幣。下大夫取以入告，出許，遂受幣。餼之以其禮，上賔大牢，積唯芻禾，介皆有餼。士沒其竟。誓于其竟，賔南面，上介西面，眾介北面東上，史讀書，司馬執策立于其後。

#### 豫習威儀 {#8.0.6}

未入竟，壹肄。為壝壇，畫階，帷其北，無宮。朝服無主，無執也。介皆與，北面西上。習享，士執庭實習夫人聘享，亦如之。習公事，不習私事。

#### 至竟迎入 {#8.0.7}

及竟，張旃，誓。乃謁關人。關人問從者幾人，以介對。君使士請事，遂以入竟。

#### 入竟展幣 {#8.0.8}

入竟，斂旃，乃展。布幕，賔朝服立于幕東，西面，介皆北面東上。賈人北面，坐拭圭，遂執展之。上介北面視之，退複位。退圭。陳皮，北首，西上，又拭璧，展之，會諸其幣，加于左皮上。上介視之，退。馬則幕南、北面，奠幣于其前。展夫人之聘享，亦如之，賈人告于上介，上介告于賔。有司展羣幣以告。及郊，又展，如初。及館，展幣于賈人之館，如初。

#### 郊勞 {#8.0.9}

賔至于近郊，張旃。君使下大夫請行，反。君使卿朝服，用束帛勞。上介出請。入告。賔禮辭，迎于舍門之外，再拜。勞者不答拜。賔揖，先入，受于舍門內。勞者奉幣入，東面致命。賔北面聽命，還，少退，再拜稽首，受幣。勞者出。授老幣，出迎勞者。勞者禮辭。賔揖，先入，勞者從之。乘皮設。賔用束錦儐勞者，勞者再拜稽首受。賔再拜稽首，送幣。勞者揖皮出，乃退。賔送再拜。夫人使下大夫勞以二竹簋方，玄被纁里，有蓋，其實棗蒸栗擇，兼執之以進。賔受棗，大夫二手授栗。賔之受，如初禮。儐之如初。下大夫勞者遂以賔入。

#### 致館設飧 {#8.0.10}

至于朝，主人曰：「不腆先君之祧，既拚以俟矣。」賔曰：「俟間。」大夫帥至于館，卿致館。賔迎，再拜。卿致命，賔再拜稽首。卿退，賔送再拜。宰夫朝服設飧：飪一牢，在西，鼎九，羞鼎三，腥一牢，在東，鼎七。堂上之饌八，西夾六。門外米、禾皆二十四，薪芻倍禾。上介：飪一牢，在西，鼎七，羞鼎三，堂上之饌六，門外米、禾皆十車，薪芻倍禾。眾介皆少牢。

#### 聘享 {#8.0.11}

厥明，訝賔于館。賔皮弁聘，至于朝。賔入于次，乃陳幣。卿為上擯，大夫為承擯，士為紹擯。擯者出請事。公皮弁，迎賔于大門內。大夫納賔。賔入門左，公再拜，賔辟，不答拜。公揖入，每門每曲揖。及廟門，公揖入，立于中庭，賔立接西塾。几筵既設，擯者出請命。賈人東面坐啟櫝，取圭垂繅，不起而授上介。上介不襲，執圭屈繅，授賔。賔襲，執圭。擯者入告，出辭玉。納賔，賔入門左。介皆入門左，北面西上。三揖，至于階，三讓。公升二等，賔升，西楹西，東面。擯者退中庭。賔致命。公左還，北鄉。擯者進。公當楣再拜。賔三退，負序。公側襲，受玉于中堂與東楹之間。擯者退，負東塾而立。賔降，介逆出。賔出。公側授宰玉，裼，降立。擯者出請。賔裼，奉束帛加璧享。擯者入告，出許。庭實，皮則攝之，毛在內，內攝之，入設也。賔入門左，揖讓如初，升致命，張皮。公再拜受幣。士受皮者自後右客，賔出，當之坐攝之。公側授宰幣，皮如入，右首而東。聘于夫人，用璋，享用琮，如初禮。若有言，則以束帛，如享禮。擯者出請事，賔告事畢。

#### 主君禮賔 {#8.0.12}

賔奉束錦以請覿。擯者入告，出辭，請禮賔。賔禮辭，聽命。擯者入告。宰夫徹幾改筵。公出，迎賔以入，揖讓如初。公升，側受幾于序端。宰夫內拂幾三，奉兩端以進。公東南鄉，外拂幾三，卒，振袂，中攝之，進，西鄉。擯者告。賔進，訝受幾于筵前，東面俟。公壹拜送。賔以幾辟，北面設幾，不降，階上答再拜稽首。宰夫實觶以醴，加柶于觶，面枋。公側受醴。賔不降，壹拜，進筵前受醴，複位。公拜送醴。宰夫薦籩豆脯醢，賔升筵，擯者退負東塾。賔祭脯醢，以柶祭醴三，庭實設。降筵，北面，以柶兼諸觶，尚擸，坐啐醴。公用束帛。建柶，北面奠于薦東。擯者進相幣。賔降辭幣，公降一等辭。栗階升，聽命，降拜，公辭。升，再拜稽首，受幣，當東楹，北面，退，東面俟。公壹拜，賔降也。公再拜。賔執左馬以出。上介受賔幣，從者訝受馬。

#### 私覿 {#8.0.13}

賔覿，奉束錦，總乘馬，二人賛。入門右，北面奠幣，再拜稽首。擯者辭。賔出。擯者坐取幣出，有司二人牽馬以從，出門，西面于東塾南。擯者請受。賔禮辭，聽命。牽馬，右之。入設。賔奉幣，入門左，介皆入門左，西上。公揖讓如初，升。公北面再拜。賔三退，反還負序。振幣進授，當東楹北面。士受馬者，自前還牽者後，適其右，受。牽馬者自前西，乃出。賔降階東拜送。君辭。拜也，君降一等辭。擯者曰：「寡君從子，雖將拜，起也。」栗階升。公西鄉。賔階上再拜稽首。公少退。賔降出。公側授宰幣。馬出。

公降立。擯者出請。上介奉束錦，士介四人皆奉玉錦束，請覿。擯者入告，出許。上介奉幣，儷皮，二人賛，皆入門右，東上，奠幣，皆再拜稽首。擯者辭，介逆出。擯者執上幣，士執眾幣，有司二人舉皮，從其幣。出請受。委皮南面，執幣者西面北上。擯者請受。介禮辭，聽命。皆進，訝受其幣。上介奉幣，皮先，入門左，奠皮。公再拜。介振幣，自皮西進，北面授幣，退複位，再拜稽首送幣。介出。宰自公左受幣，有司二人坐舉皮以東。擯者又納士介。士介入門右，奠幣，再拜稽首。擯者辭，介逆出。擯者執上幣以出，禮請受，賔固辭。公答再拜。擯者出，立于門中以相拜，士介皆辟。士三人，東上，坐取幣，立。擯者進。宰夫受幣于中庭，以東，執幣者序從之。

#### 賔禮畢出公送賔 {#8.0.14}

擯者出請，賔告事畢。擯者入告，公出送賔。及大門內，公問君。賔對，公再拜。公問大夫，賔對。公勞賔，賔再拜稽首，公答拜。公勞介，介皆再拜稽首，公答拜。賔出，公再拜送，賔不顧。

#### 卿勞賔 {#8.0.15}

賔請有事于大夫，公禮辭，許。賔即館。卿、大夫勞賔，賔不見。大夫奠雁再拜，上介受。勞上介，亦如之。

#### 歸饔餼於賔介 {#8.0.16}

君使卿韋弁，歸饔餼五牢。上介請事，賔朝服禮辭。有司入陳。饔，飪一牢，鼎九，設于西階前，陪鼎當內廉，東面北上，上當碑，南陳。牛、羊、豕、魚、臘，腸、胃同鼎，膚、鮮魚、鮮臘，設扃鼏。膷、臐、膮，蓋陪牛、羊、豕。腥二牢，鼎二七，無鮮魚、鮮臘，設于阼階前，西面，南陳如飪鼎，二列。堂上八豆，設于戶西，西陳，皆二以並，東上韭菹，其南醓醢，屈。八簋繼之，黍其南稷，錯。六鉶繼之，牛以西羊、豕，豕南牛，以東羊、豕。兩簠繼之，粱在北，八壺設于西序，北上，二以並，南陳。西夾六豆，設于西墉下，北上韭菹，其東醓醢，屈。六簋繼之，黍其東稷，錯。四鉶繼之，牛以南羊，羊東豕，豕以北牛。兩簠繼之，粱在西。皆二以並，南陳。六壺西上，二以並，東陳。饌于東方，亦如之，西北上。壺東上，西陳。醯醢百瓮，夾碑，十以為列，醯在東。餼二牢，陳于門西，北面東上。牛以西羊、豕，豕西牛、羊、豕。米百筥，筥半斛，設于中庭，十以為列，北上。黍、粱、稻皆二行，稷四行。門外，米三十車，車秉有五籔。設于門東，為三列，東陳，禾三十車，車三秅。設于門西，西陳。薪芻倍禾。

賔皮弁迎大夫于外門外，再拜，大夫不答拜。揖入。及廟門，賔揖入。大夫奉束帛，入，三揖，皆行。至于階，讓，大夫先升一等。賔從，升堂，北面聽命。大夫東面致命，賔降，階西再拜稽首，拜餼亦如之。大夫辭，升成拜。受幣堂中西，北面。大夫降，出。賔降，授老幣，出迎大夫。大夫禮辭，許。入，揖讓如初。賔升一等，大夫從，升堂。庭實設，馬乘。賔降堂，受老束錦，大夫止。賔奉幣西面，大夫東面。賔致幣。大夫對，北面當楣，再拜稽首，受幣于楹間，南面，退，東面俟。賔再拜稽首送幣。大夫降，執左馬以出。賔送于外門外，再拜。明日，賔拜于朝，拜饔與餼，皆再拜稽首。上介饔餼三牢。飪一牢在西，鼎七，羞鼎三。腥一牢，在東，鼎七。堂上之饌六，西夾亦如之。筥及瓮，如上賔。餼一牢。門外米、禾視死牢，牢十車，薪芻倍禾。凡其實與陳，如上賔。下大夫韋弁，用束帛致之。上介韋弁以受，如賔禮。儐之兩馬束錦。士介四人，皆餼大牢，米百筥，設于門外。宰夫朝服，牽牛以致之。士介朝服，北面再拜稽首受。無儐。

#### 賔問卿面卿 {#8.0.17}

賔朝服問卿。卿受于祖廟。下大夫擯。擯者出請事，大夫朝服迎于外門外，再拜。賔不答拜，揖。大夫先入，每門每曲揖。及廟門，大夫揖入。擯者請命。庭實設四皮。賔奉束帛入。三揖，皆行，至于階，讓。賔升一等，大夫從，升堂，北面聽命。賔東面致命。大夫降，階西再拜稽首。賔辭，升成拜。受幣堂中西，北面。賔降，出。大夫降，授老幣，無儐。

#### 介面卿 {#8.0.18}

擯者出請事。賔面，如覿幣。賔奉幣，庭實從，入門右。大夫辭。賔遂左。庭實設，揖讓如初。大夫升一等，賔從之。大夫西面，賔稱面。大夫對，北面當楣再拜，受幣于楹間，南面，退，西面立。賔當楣再拜送幣，降，出。大夫降，授老幣。

擯者出請事。上介特面，幣如覿。介奉幣。皮，二人賛。入門右，奠幣，再拜。大夫辭。擯者反幣。庭實設，介奉幣入，大夫揖讓如初。介升，大夫再拜受。介降拜，大夫降辭。介升，再拜送幣。擯者出請。眾介面，如覿幣，入門右，奠幣，皆再拜。大夫辭，介逆出。擯者執上幣出，禮請受，賔辭。大夫答再拜。擯者執上幣，立于門中以相拜，士介皆辟。老受擯者幣于中庭，士三人坐取羣幣以從之。擯者出請事。賔出，大夫送于外門外，再拜。賔不顧。擯者退，大夫拜辱。

#### 問下大夫 {#8.0.19}

下大夫嘗使至者，幣及之。上介朝服、三介，問下大夫，下大夫如卿受幣之禮。其面，如賔面于卿之禮。

#### 大夫代受幣 {#8.0.20}

大夫若不見，君使大夫各以其爵為之受，如主人受幣禮，不拜。

#### 夫人歸禮賔介 {#8.0.21}

夕，夫人使下大夫韋弁歸禮。堂上籩豆六，設于戶東，西上，二以並，東陳。壺設于東序，北上，二以並，南陳。醙、黍、清，皆兩壺。大夫以束帛致之。賔如受饔之禮，儐之乘馬束錦。上介四豆、四籩、四壺，受之如賔禮，儐之兩馬束錦。明日，賔拜禮于朝。

#### 大夫餼賔介 {#8.0.22}

大夫餼賔大牢，米八筐。賔迎，再拜。老牽牛以致之，賔再拜稽首受。老退，賔再拜送。上介亦如之。眾介皆少牢，米六筐，皆士牽羊以致之。

#### 主國君臣饗食賔介之法 {#8.0.23}

公于賔，壹食，再饗。燕與羞，俶獻，無常數。賔介皆明日拜于朝。上介壹食壹饗。若不親食，使大夫各以其爵、朝服致之以侑幣。如致饔，無儐。致饗以酬幣，亦如之。大夫于賔，壹饗壹食。上介，若食，若饗，若不親饗，則公作大夫致之以酬幣，致食以侑幣。

#### 還玉報享 {#8.0.24}

君使卿皮弁，還玉于館。賔皮弁，襲，迎于外門外，不拜，帥大夫以入。大夫升自西階，鉤楹。賔自碑內聽命，升自西階，自左，南面受圭，退負右房而立。大夫降中庭。賔降，自碑內，東面，授上介于阼階東。上介出請，賔迎，大夫還璋，如初入。賔裼，迎。大夫賄用束紡。禮玉、束帛、乘皮，皆如還玉禮。大夫出，賔送，不拜。

#### 賔將行君館賔 {#8.0.25}

公館賔，賔辟，上介聽命。聘享，夫人之聘享，問大夫，送賔，公皆再拜。公退，賔從，請命于朝。公辭，賔退。

#### 賔行主國贈送 {#8.0.26}

賔三拜乘禽于朝，訝聽之。遂行，舍于郊。公使卿贈，如覿幣。受于舍門外，如受勞禮，無儐。使下大夫贈上介，亦如之。使士贈眾介，如其覿幣。大夫親贈，如其面幣，無儐，贈上介亦如之。使人贈眾介，如其面幣。士送至于竟。

#### 使者反命 {#8.0.27}

使者歸，及郊，請反命。朝服，載旃，禳，乃入。乃入陳幣于朝，西上。上賔之公幣、私幣皆陳，上介公幣陳，他介皆否。束帛各加其庭實，皮左。公南鄉。卿進使者，使者執圭垂繅，北面，上介執璋屈繅，立于其左。反命，曰：「以君命聘于某君，某君受幣于某宮，某君再拜。以享某君，某君再拜。」宰自公左受玉。受上介璋，致命亦如之。執賄幣以告，曰：「某君使某子賄。」授宰。禮玉亦如之。執禮幣，以盡言賜禮。公曰：「然。而不善乎！」授上介幣，再拜首，公答再拜。私幣不告。君勞之，再拜稽首，君答再拜。若有獻，則曰：「某君之賜也。君其以賜乎？」上介徒以公賜告，如上賔之禮。君勞之。再拜稽首。君答拜。勞士介亦如之。君使宰賜使者幣，使者再拜稽首。賜介，介皆再拜稽首。乃退，介皆送至于使者之門，乃退揖。使者拜其辱。

#### 使還奠告 {#8.0.28}

釋幣于門，乃至于禰，筵几于室，薦脯醢。觴酒陳。席于阼，薦脯醢，三獻。一人舉爵，獻從者，行酬，乃出。上介至，亦如之。

#### 遭所聘國君喪及夫人世子喪 {#8.0.29}

聘遭喪，入竟，則遂也。不郊勞。不筵几。不禮賔。主人畢歸禮，賔唯饔餼之受。不賄，不禮玉，不贈。遭夫人、世子之喪，君不受，使大夫受于廟，其他如遭君喪。遭喪，將命于大夫，主人長衣練冠以受。

#### 出聘後本國君喪 {#8.0.30}

聘，君若薨于後，入竟則遂。赴者未至，則哭于巷，衰于館，受禮，不受饗食。赴者至，則衰而出。唯稍，受之。歸，執圭覆命于殯，升自西階，不升堂。子即位，不哭。辯覆命，如聘。子臣皆哭。與介入，北鄉哭。出，袒括髮。入門右，即位踴。

#### 賔聘有私喪 {#8.0.31}

若有私喪，則哭于館，衰而居，不饗食。歸。使眾介先，衰而從之。

#### 出聘賔介死 {#8.0.32}

賔入竟而死，遂也。主人為之具，而殯。介攝其命。君弔，介為主人。主人歸禮幣，必以用。介受賔禮，無辭也。不饗食。歸，介覆命，柩止于門外。介卒覆命，出，奉柩送之。君弔，卒殯。若大夫介卒，亦如之。士介死，為之棺斂之，君不吊焉。若賔死，未將命，則既斂于棺，造于朝，介將命。若介死，歸覆命，唯上介造于朝。若介死，雖士介，賔既覆命，往，卒殯乃歸。

#### 小聘 {#8.0.33}

小聘曰問。不享，有獻，不及夫人，主人不筵几，不禮。面不升。不郊勞。其禮，如為介，三介。

### 記 {#8.1}

#### 記有故卒聘致書之事 {#8.1.1}

記。久無事，則聘焉。若有故，則卒聘。束帛加書將命，百名以上書于策，不及百名書于方。主人使人與客讀諸門外。客將歸，使大夫以其束帛反命于館。明日，君館之。

#### 記使者受命將行之禮 {#8.1.2}

既受行，出，遂見宰，問幾月之資。使者既受行日，朝同位。出祖，釋軷，祭酒脯，乃飲酒于其側。

#### 記朝聘玉幣 {#8.1.3}

所以朝天子，圭與繅皆九寸，剡上寸半，厚半寸，博三寸，繅三采六等，朱白倉。問諸侯，朱綠繅，八寸。皆玄纁系，長尺，絢組。問大夫之幣，俟于郊，為肆。又齎皮馬。

#### 記修辭之節因及辭對二言 {#8.1.4}

辭無常，孫而說。辭多則史，少則不達。辭苟足以達，義之至也。辭曰：「非禮也。敢？」對曰：「非禮也。敢辭？」

#### 記賓館 {#8.1.5}

卿館于大夫，大夫館于士，士館于工商。管人為客，三日具沐，五日具浴。

#### 記設飧 {#8.1.6}

飧不致，賔不拜，沐浴而食之。

#### 記賔訝往復之禮 {#8.1.7}

卿，大夫訝。大夫，士訝。士，皆有訝。賔即館，訝將公命，又見之以其摯。賔既將公事，復見訝以其摯。

#### 釋聘用圭璧之故 {#8.1.8}

凡四器者，唯其所寶，以聘可也。

#### 記授賔次 {#8.1.9}

宗人授次。次以帷。少退于君之次。

#### 三記賔介聘享之容 {#8.1.10}

上介執圭，如重，授賔。賔入門，皇，升堂，讓，將授，志趨，授如爭承，下如送，君還，而後退。下階，發氣，怡焉，再三舉足，又趨。及門，正焉。執圭，入門，鞠躬焉，如恐失之。及享，發氣焉，盈容。眾介北面，蹌焉。私覿，愉愉焉。出，如舒雁。皇，且行，入門主敬，升堂主慎。

#### 記庭實貨幣之宜 {#8.1.11}

凡庭實，隨入，左先，皮馬相間，可也。賔之幣，唯馬出，其餘皆東。多貨，則傷于德。幣美，則沒禮。賄，在聘于賄。

#### 記襲裼之節 {#8.1.12}

凡執玉，無藉者襲。

#### 記公禮賔儀物 {#8.1.13}

禮，不拜至。醴尊于東箱，瓦大一，有豐。薦脯五胑，祭半胑橫之。祭醴，再扱始扱一祭，卒再祭。主人之庭實，則主人遂以出，賔之士訝受之。

#### 記覿後賔私獻 {#8.1.14}

既覿，賔若私獻，奉獻，將命。擯者入告，出禮辭。賔東面坐奠獻，再拜稽首。擯者東面坐取獻，舉以入告，出禮請受。賔固辭，公答再拜。擯者立于閾外以相拜，賔辟。擯者授宰夫于中庭。若兄弟之國，則問夫人。

#### 記君不親受之禮 {#8.1.15}

若君不見，使大夫受。自下聽命，自西階升受，負右房而立。賔降亦降。不禮。

#### 記大夫勞賔 {#8.1.16}

幣之所及，皆勞，不釋服。

#### 記賔受饔而祭 {#8.1.17}

賜饔，唯羹飪。筮一尸，若昭若穆。僕為祝，祝曰：「孝孫某，孝子某，薦嘉禮于皇祖某甫、皇考某子。」如饋食之禮。假器于大夫。朌及廋車。

#### 記賔主行禮之節次及禽獻之等殺 {#8.1.18}

聘日致饔。明日，問大夫。夕，夫人歸禮。既致饔，旬而稍，宰夫始歸乘禽，日如其饔餼之數。士中日則二雙。凡獻，執一雙，委其餘于面。禽羞，俶獻比。

#### 記賔游觀 {#8.1.19}

歸大禮之日，既受饔餼，請觀。訝帥之，自下門入。

#### 記士介之殺禮 {#8.1.20}

各以其爵，朝服。

士無饔。無饔者無儐。

#### 記不親饗與無饗 {#8.1.21}

大夫不敢辭，君初為之辭矣。

凡致禮，各以其爵，朝服。皆用其饗之加籩豆。無饔者無饗禮。

#### 記大夫餼賔上介之實與器 {#8.1.22}

凡餼，大夫黍、粱、稷，筐五斛。

#### 記賔請歸拜賜 {#8.1.23}

既將公事，賔請歸。凡賔拜于朝，訝聽之。

#### 記燕聘賔之禮 {#8.1.24}

燕，則上介為賔，賔為苟敬。宰夫獻。

#### 記特聘宜加禮 {#8.1.25}

無行，則重賄反幣。

#### 記公館賔拜四事之辭 {#8.1.26}

曰：「子以君命在寡君，寡君拜君命之辱。」君以社稷故，在寡小君，拜。」「君貺寡君，延及二三老，拜。」又拜送。

#### 賔謝館主人 {#8.1.27}

賔于館堂楹間，釋四皮束帛。賔不致，主人不拜。

#### 記饗不饗之宜 {#8.1.28}

大夫來使，罪，饗之，過，則餼之。其介為介。有大客後至，則先客不饗食，致之。

#### 記受聘大小不同 {#8.1.29}

唯大聘有几筵。

#### 明致饔米禾之數 {#8.1.30}

十鬥曰斛，十六鬥曰籔，十藪曰秉，二百四十鬥，四秉曰筥，十筥曰稯，十稯曰秅，四百秉為一秅。