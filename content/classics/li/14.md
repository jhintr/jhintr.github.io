---
title: "士虞禮第十四"
subtitle: ""
date: 2024-03-07T18:11:07+08:00
lastmod: 2024-03-07
draft: false
brewing: true
weight: 14
js:
    - /js/toc.js
    - /js/hashtag.js
    - /js/commentary.js
---

### 祭前 {#14.0}

#### 陳虞祭牲羞酒醴器具 {#14.0.1}

士虞禮。特豕饋食。<small>饋，猶歸也。</small>側亨于庿門外之右，東面。<small>側亨，亨一胖也。亨於爨，用鑊。不於門東，未可以吉也，是日也以虞易奠，祔而以吉祭易喪祭。鬼神所在則曰庿，尊言之。</small>魚腊爨亞之，北上。<small>爨，竈。</small>饎爨在東壁，西面。<small>炊黍稷曰饎。饎北上，上齊於屋宇。於虞有亨饎之爨，彌吉。</small>

設洗于西階西南，水在洗西，篚在東。<small>反吉也。亦當西榮，南北以堂深。</small>尊于室中北墉下，當戶，兩甒醴酒，酒在東，無禁，幂用絺布，加勺，南枋。<small>酒在東，上醴也。絺布，葛屬。</small>素几，葦席，在西序下。<small>有几，始鬼神也。</small>苴刌茅，長五寸，束之，實于篚，饌于西坫上。<small>苴，猶藉也。</small>饌兩豆菹醢于西楹之東，醢在西，一鉶亞之。<small>醢在西，南面取之，得左取菹，右取醢，便其設之。</small>從獻豆兩亞之，四籩亞之，北上。<small>豆從主人獻祝，籩從主婦獻尸祝。北上，菹與棗。不東陳，別於正。</small>饌黍稷二敦于階閒，西上，藉用葦席。<small>藉，猶薦也。古文藉為席。</small>匜水錯于槃中，南流，在西階之南，簞巾在其東。<small>流，匜吐水口也。</small>

陳三鼎于門外之右，北面，北上，設扃鼏。<small>門外之右，門西也。今文扃為鉉。</small>匕俎在西塾之西。<small>不饌於塾上，統於鼎也。塾有西者，是室南鄉。</small>羞燔俎在內西塾上，南順。<small>南順，於南面取，縮執之，便也。肝俎在燔東。</small>

#### 主人及賔自門外入即位 {#14.0.2}

主人及兄弟如葬服，賔執事者如弔服，皆即位于門外，如朝夕臨位，婦人及內兄弟服即位于堂亦如之。<small>葬服者，既夕曰「[丈夫髽，散帶垂](../13/#13.0.3)」也。賔執事者，賔客來執事也。</small>祝免，澡葛絰帶，布席于室中，東面，右几，降出，及宗人即位于門西，東面，南上。<small>祝亦執事。免者，祭祀之禮，祝所親也。澡，治也，治葛以為首絰及帶，接神宜變也，然則士之屬官為其長，弔服加麻矣，至於既卒哭，主人變服則除。右几，於席近南也。</small>宗人告有司具，遂請拜賔，如臨，入門哭，婦人哭。<small>臨，朝夕哭。</small>

主人即位于堂，眾主人及兄弟賔即位于西方，如反哭位。<small>既夕曰「[乃反哭，入門，升自西階，東面，眾主人堂下東面，北上](../13/#13.6.1)」，此則異於朝夕。</small>祝入門左，北面。<small>不與執事同位，接神尊也。</small>宗人西階前北面。<small>當詔主人及賔之事。</small>

#### 設饌饗神是為陰厭 {#14.0.3}

祝盥，升，取苴降，洗之，升，入設于几東席上，東縮，降，洗觶，升，止哭。<small>縮，從也。古文縮為蹙。</small>主人倚杖，入，祝從，在左，西面。<small>主人北旋，倚杖西序乃入，喪服小記曰「虞，杖不入於室，祔，杖不升於堂」，然則練，杖不入於門明矣。</small>賛薦菹醢，醢在北。<small>主婦不薦，齊[^1]斬之服，不執事也，曾子問曰「士祭不足，則取於兄弟大功以下者」。</small>佐食及執事盥，出舉，長在左。<small>舉，舉鼎也。長在左，西方位也。凡事，宗人詔之。</small>鼎入，設于西階前，東面，北上，匕俎從設，左人抽扃鼏匕，佐食及右人載。<small>載，載於俎。佐食載，則亦在右矣。今文扃為鉉，古文鼏為密。</small>卒，朼者逆退復位。<small>復賔位也。</small>俎入，設于豆東，魚亞之，腊特。<small>亞，次也。今文無之。</small>賛設二敦于俎南，黍，其東稷。<small>簋實尊黍也。</small>設一鉶于豆南。<small>鉶，菜羹也。</small>佐食出立于戶西。<small>饌已也。今文無于戶西。</small>賛者徹鼎。<small>反于門外。</small>

祝酌醴，命佐食啟會，佐食許諾，啟會，卻于敦南，復位。<small>會，合也，謂敦蓋也。復位，出立于戶西。今文啟為開。</small>祝奠觶于鉶南，復位，主人再拜稽首。<small>復位，復主人之左。</small>祝饗，命佐食祭。<small>饗，告神饗，此祭祭于苴也。饗神辭，記所謂「哀子某，哀顯相，夙興夜處不寧」下至「適爾皇祖某甫尚饗」是也。</small>佐食許諾，鉤袒，取黍稷祭于苴三，取膚祭，祭如初，祝取奠觶，祭亦如之，不盡，益，反奠之，主人再拜稽首。<small>鉤袒，如今擐衣也。苴所以藉祭也，孝子始將納尸以事其親，為神疑於其位，設苴以定之耳。或曰苴主道也，則特牲少牢當有主象，而無，何乎？</small>祝祝，卒，主人拜如初，哭，出復位。<small>祝祝者，釋孝子祭辭。</small>

[^1]: 齊：原作衰，據阮刻校勘記改。

### 正祭 {#14.1}

#### 延尸妥尸 {#14.1.1}

祝迎尸，一人衰絰，奉篚，哭從尸。<small>尸，主也。孝子之祭，不見親之形象，心無所繫，立尸而主意焉。一人，主人兄弟，檀弓曰「既封，主人贈而祝宿虞尸」。</small>尸入門，丈夫踊，婦人踊。<small>踊不同文者，有先後也。尸入，主人不降者，喪事主哀不主敬。</small>淳尸盥，宗人授巾。<small>淳，沃也。沃尸盥者，賔執事者也。</small>尸及階，祝延尸。<small>延，進也，告之以升。</small>

尸升，宗人詔踊如初。<small>言詔踊如初，則凡踊，宗人詔之。</small>尸入戶，踊如初，哭止。<small>哭止，尊尸。</small>婦人入于房。<small>辟執事者。</small>主人及祝拜妥尸，尸拜，遂坐。<small>妥，安坐也。</small>

#### 饗尸尸九飯 {#14.1.2}

從者錯篚于尸左席上，立于其北。<small>北，席北也。</small>尸取奠，左執之，取菹，擩于醢，祭于豆閒，祝命佐食墮祭。<small>下祭曰墮，墮之猶言墮下也，周禮曰「既祭，則藏其墮」，謂此也。今文墮為綏，特牲少牢或為羞，失古正矣，齊魯之間謂祭為墮。</small>佐食取黍稷肺祭授尸，尸祭之，祭奠，祝祝，主人拜如初，尸甞醴，奠之。<small>如初，亦祝祝卒乃再拜稽首。</small>佐食舉肺脊授尸，尸受，振祭，嚌之，左手執之。<small>右手將有事也。尸食之時，亦奠肺脊于豆。</small>祝命佐食邇敦，佐食舉黍，錯于席上。<small>邇，近也。</small>尸祭鉶，甞鉶。<small>右手也。少牢曰「以柶祭羊鉶，遂以祭豕鉶，甞羊鉶」。</small>泰羹湆自門入，設于鉶南，胾四豆，設于左。<small>博異味也。湆，肉汁也。胾，切肉也。</small>

尸飯，播餘于篚。<small>不反餘也。古者飯用手，吉時播餘于會。古文播為半。</small>三飯，佐食舉幹，尸受，振祭，嚌之，實于篚。<small>飯間[^2]啖肉，安食氣。</small>又三飯，舉胳，祭如初，佐食舉魚腊，實于篚。<small>尸不受魚腊，以喪不備味。</small>又三飯，舉肩，祭如初。<small>後舉肩者，貴要成也。</small>舉魚腊俎，俎釋三个。<small>釋，猶遺也，遺之者，君子不盡人之歡，不竭人之忠。个，猶枚也，今俗或名枚曰個，音相近。此腊亦七體，如其牲也。</small>尸卒食，佐食受肺脊，實于篚，反黍如初設。<small>九飯而已，士禮也。篚猶吉祭之有肵俎。</small>

[^2]: 間：原作門，據嚴本校勘記改。

### 卒食三獻 {#14.2}

#### 主人獻尸并獻祝及佐食 {#14.2.1}

主人洗廢爵，酌酒酳尸，尸拜受爵，主人北面答拜，尸祭酒，甞之。<small>爵無足曰廢爵。酳，安食也。主人北面以酳酢，變吉也。凡異者皆變吉。古文酳作酌。</small>賔長以肝從，實于俎，縮，右鹽。<small>縮，從也，從實肝炙於俎也。喪祭進柢，右鹽，於俎近北，便尸取之也。縮執俎，言右鹽，則肝鹽併也。</small>尸左執爵，右取肝，擩鹽振祭，嚌之，加于俎，賔降，反俎于西塾，復位。<small>取肝，右手也。加于俎，從其牲體也，以喪不志于味。</small>尸卒爵，祝受，不相爵，主人拜，尸答拜。<small>不相爵，喪祭於禮畧。相爵者，特牲曰「送爵，皇尸卒爵」。</small>祝酌授尸，尸以醋主人，主人拜受爵，尸答拜。<small>醋，報。</small>主人坐祭，卒爵，拜，尸答拜。

筵祝，南面。<small>祝接神，尊也。筵用萑席。</small>主人獻祝，祝拜，坐受爵，主人答拜。<small>獻祝，因反西面位。</small>薦菹醢，設俎，祝左執爵，祭薦，奠爵，興取肺，坐祭，嚌之，興加于俎，祭酒，甞之，肝從，祝取肝擩鹽，振祭，嚌之，加于俎，卒爵，拜，主人答拜。<small>今文無擩鹽。</small>祝坐授主人。

主人酌獻佐食，佐食北面拜，坐受爵，主人答拜，佐食祭酒，卒爵，拜，主人答拜，受爵，出，實于篚，升堂復位。<small>篚在庭，不復入，事已也。亦因取杖，乃東面立。</small>

#### 主婦亞獻 {#14.2.2}

主婦洗足爵于房中，酌，亞獻尸，如主人儀。<small>爵有足，輕者飾也。昬禮曰「內洗在北堂，直室東隅」。</small>自反兩籩棗栗，設于會南，棗在西。<small>尚棗，棗美。</small>尸祭籩祭酒如初，賔以燔從如初，尸祭燔卒爵如初。

酌獻祝，籩燔從，獻佐食，皆如初，以虛爵入于房。<small>初，主人儀。</small>

#### 賔長三獻 {#14.2.3}

賔長洗繶爵，三獻，燔從，如初儀。<small>繶爵，口足之間有篆文[^3]，彌飾。</small>

[^3]: 文：原作又。

### 祭後雜儀 {#14.3}

#### 祝告利成尸出 {#14.3.1}

婦人復位。<small>復堂上西面位。事已，尸將出，當哭踊。</small>祝出戶，西面告利成，主人哭。<small>西面告，告主人也。利，猶養也，成，畢也，言養禮畢也。不言養禮畢，於尸間嫌。</small>皆哭。<small>丈夫婦人於主人哭，斯哭矣。</small>

祝入，尸謖。<small>謖，起也。祝入而無事，尸則知起矣。不告尸者，無遣尊者之道也。古文謖或為休。</small>從者奉篚哭，如初。<small>初哭從尸。</small>祝前尸，出戶，踊如初，降堂，踊如初，出門，亦如之。<small>前，道也。如初者，出如入，降如升，三者之節悲哀同。</small>

#### 改設陽厭 {#14.3.2}

祝反，入徹，設于西北隅，如其設也，几在南，厞用席。<small>改設饌者，不知鬼神之節，改設之，庶幾歆饗，所以為厭飫也。几在南，變右文，明東面。不南面，漸也。厞，隱也，于厞隱之處，從其幽闇。</small>祝薦席徹入于房，祝自執其俎出。<small>徹薦席者，執事者。祝薦席，則初自房來。</small>賛闔牖戶。<small>鬼神尚居幽闇，或者遠人乎？賛，佐食者。</small>

#### 禮畢送賔 {#14.3.3}

主人降，賔出。<small>宗人詔主人降。賔則出庿門。</small>主人出門，哭止，皆復位。<small>門外未入位。</small>宗人告事畢，賔出，主人送，拜稽顙。<small>送拜者，明于大門外也。賔執事者皆去，則[^4]徹室中之饌者，兄弟也。</small>

[^4]: 則：原作即，據嚴本校勘記改。

### 記 {#14.4}

#### 記沐浴陳牲及舉期 {#14.4.1}

記。虞，沐浴，不櫛。<small>沐浴者，將祭，自絜清。不櫛，未在於飾也。唯三年之喪不櫛，期以下櫛可也。今文曰沐浴。</small>

陳牲于庿門外，北首，西上，寢右。<small>言牲，腊在其中。西上，變吉。寢右者，當升左胖也。腊用棜。檀弓曰「既反哭，主人與有司視虞牲」。</small>

日中而行事。<small>朝葬，日中而虞，君子舉事必用辰正也。再虞三虞皆質明。</small>

#### 記牲殺體數鼎俎陳設 {#14.4.2}

殺于庿門西，主人不視，豚解。<small>主人視牲不視殺，凡為喪事畧也。豚解，解前後脛脊脅而已，孰乃體解，升於鼎也。今文無庿。</small>羹飪，升左肩臂臑肫骼脊脅，離肺，膚祭三，取諸左膉上，肺祭一，實于上鼎。<small>肉謂之羹。飪，孰也。脊脅，正脊正脅也。喪祭畧，七體耳。離肺，舉肺也。少牢饋食禮曰「舉肺一，長終肺，祭肺三，皆刌」。膉，脰肉也，古文曰左股上，此字從肉殳，殳矛之殳聲。</small>升魚鱄鮒九，實于中鼎。<small>差減之。</small>升腊，左胖，髀不升，實于下鼎。<small>腊七亦體，牲之類。</small>皆設扃鼏，陳之。<small>嫌既陳乃設扃鼏也。今文扃作鉉，古文鼏作密。</small>載猶進柢，魚進鬐。<small>猶，猶士喪、既夕，言未可以吉也。柢，本也。鬐，脊也。今文柢為胝，古文鬐為耆。</small>祝俎，髀脰脊脅，離肺，陳于階閒，敦東。<small>不升於鼎，賤也。統於敦，明神惠也。祭以離肺，下尸。</small>

#### 記沃尸面位 {#14.4.3}

淳尸盥，執槃，西面，執匜，東面，執巾在其北，東面，宗人授巾，南面。<small>槃以盛棄水，為淺污人也。執巾不授，巾卑也。</small>

#### 記宗人佐食面位 {#14.4.4}

主人在室，則宗人升，戶外，北面。<small>當詔主人室事。</small>佐食無事則出戶，負依南面。<small>室中尊，不空立。戶牖之間謂之依。</small>

#### 記鉶芼與豆籩之實 {#14.4.5}

鉶芼用苦若薇，有滑，夏用葵，冬用荁，有柶。<small>苦，苦荼也。荁，堇類也。乾則滑。夏秋用生葵，冬春用乾荁。古文苦為枯，今文或作芐。</small>豆實，葵菹，菹以西蠃醢，籩棗烝栗擇。<small>棗烝栗擇，則菹刌也。棗烝栗擇，則豆不揭，籩有籐也。</small>

#### 記虞尸儀服與侍尸之儀為尸之人 {#14.4.6}

尸入，祝從尸。<small>祝在主人前也。嫌如初時，主人倚杖入，祝從之。初時，主人之心尚若親存，宜自親之，今既接神，祝當詔侑尸也。</small>尸坐不說屨。<small>侍神，不敢燕惰也。今文說為稅。</small>尸謖，祝前，鄉尸。<small></small>還，出戶，又鄉尸，還，過主人，又鄉尸，還，降階，又鄉尸，<small></small>降階，還，及門，如出戶。<small></small>尸出，祝反，入門左，北面復位，然後宗人詔降。尸服卒者之上服。<small></small>男，男尸，女，女尸，必使異姓，不使賤者。<small></small>

#### 記虞祭無尸者陰厭 {#14.4.7}

無尸，則禮及薦饌皆如初。<small></small>既饗，祭于苴，祝祝卒，<small></small>不綏祭，無泰羹湆、胾、從獻。<small></small>主人哭，出復位。<small></small>祝闔牖戶，降，復位于門西，<small></small>男女拾踊三，<small></small>如食間。<small></small>祝升，止哭，聲三，啟戶。<small></small>主人入，<small></small>祝從，啟牖、鄉，如初。<small></small>主人哭，出復位。<small></small>卒徹，祝、佐食降，復位。<small></small>宗人詔降如初。<small></small>

#### 記三虞卒哭用日不同及祝辭之異者 {#14.4.8}

始虞用柔日，<small></small>曰：「哀子某，哀顯相，夙興夜處不寧。<small></small>敢用絜牲、剛鬣、<small></small>香合、<small></small>嘉薦、普淖、<small></small>明齊溲酒，<small></small>哀薦祫事，<small></small>適爾皇祖某甫。<small></small>饗！<small></small>」再虞，皆如初，曰「哀薦虞事」。<small></small>三虞、卒哭、他，用剛日，亦如初，曰「哀薦成事。」<small></small>

#### 記卒哭祭畢餞尸與無尸可餞者送神 {#14.4.9}

獻畢，未徹，乃餞。<small></small>尊兩甒于庿門外之右，少南。水尊在酒西，勺北枋。洗在尊東南，水在洗東，篚在西。<small></small>饌籩豆，脯四脡。<small></small>有乾肉折俎，二尹縮，祭半尹，在西塾。<small></small>尸出，執几從，席從。<small></small>尸出門右，南面。<small></small>席設于尊西北，東面。几在南。賔出，復位。<small></small>主人出，即位于門東，少南，婦人出，即位于主人之北，皆西南，哭不止。<small></small>尸即席坐。唯主人不哭，洗廢爵，酌獻尸，尸拜受。主人拜送，哭，復位。薦脯醢，設俎于薦東，朐在南。<small></small>尸左執爵，取脯擩醢，祭之。佐食授嚌。<small></small>尸受，振祭，嚌，反之。祭酒，卒爵，奠于南方。<small></small>主人及兄弟踊，婦人亦如之。主婦洗足爵，亞獻如主人儀，無從，踊如初。賔長洗繶爵，三獻，如亞獻，踊如初。佐食取俎，實于篚。尸謖，從者奉篚，哭從之。祝前，哭者皆從，及大門內，踊如初。<small></small>尸出門，哭者止。<small></small>賔出，主人送，拜稽顙。<small></small>主婦亦拜賔。<small></small>丈夫說絰帶于庿門外。<small></small>入徹，主人不與。<small></small>婦人說首絰，不說帶。<small></small>無尸，則不餞。猶出，几席設如初，拾踊三。<small></small>哭止，告事畢，賔出。

#### 記卒哭祭告祔與饗尸 {#14.4.10}

死三日而殯，三月而葬，遂卒哭。<small></small>將旦而祔，則薦。<small></small>卒辭曰：「哀子某，來日某，隮祔爾于爾皇祖某甫。尚饗！」<small></small>女子，曰「皇祖妣某氏。」<small></small>婦，曰「孫婦于皇祖姑某氏」。<small></small>其他辭，一也。<small></small>饗辭曰：「哀子某，圭為而哀薦之饗！」<small></small>

#### 記祔祭與告祔 {#14.4.11}

明日，以其班祔。<small></small>沐浴，櫛，搔翦。<small></small>用專膚為折俎，取諸脰膉。<small></small>其他如饋食。<small></small>用嗣尸。<small></small>曰：「孝子某，孝顯相，夙興夜處，小心畏忌。不惰其身，不寧。<small></small>用尹祭、<small></small>嘉薦、曾淖、普薦、溲酒，<small></small>適爾皇祖某甫，以隮祔爾孫某甫。尚饗。」<small></small>

#### 記小祥大祥禫祭吉祭 {#14.4.12}

期而小祥，<small></small>曰：「薦此常事。」<small></small>又期而大祥，曰：「薦此祥事。」<small></small>中月而禫。<small></small>是月也。吉祭，猶未配。<small></small>