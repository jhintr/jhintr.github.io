---
title: "士虞禮第十四"
subtitle: ""
date: 2024-03-07T18:11:07+08:00
lastmod: 2024-05-24
draft: false
brewing: false
weight: 14
js:
    - /js/toc.js
    - /js/hashtag.js
    - /js/commentary.js
---

## 祭前 {#14.0}

### 陳虞祭牲羞酒醴器具 {#14.0.1}

士虞禮。特豕饋食。<small>饋，猶歸也。</small>側亨于庿門外之右，東面。<small>側亨，亨一胖也。亨於爨，用鑊。不於門東，未可以吉也，是日也以虞易奠，祔而以吉祭易喪祭。鬼神所在則曰庿，尊言之。</small>魚腊爨亞之，北上。<small>爨，竈。</small>饎爨在東壁，西面。<small>炊黍稷曰饎。饎北上，上齊於屋宇。於虞有亨饎之爨，彌吉。</small>

設洗于西階西南，水在洗西，篚在東。<small>反吉也。亦當西榮，南北以堂深。</small>尊于室中北墉下，當戶，兩甒醴酒，酒在東，無禁，幂用絺布，加勺，南枋。<small>酒在東，上醴也。絺布，葛屬。</small>素几，葦席，在西序下。<small>有几，始鬼神也。</small>苴刌茅，長五寸，束之，實于篚，饌于西坫上。<small>苴，猶藉也。</small>饌兩豆菹醢于西楹之東，醢在西，一鉶亞之。<small>醢在西，南面取之，得左取菹，右取醢，便其設之。</small>從獻豆兩亞之，四籩亞之，北上。<small>豆從主人獻祝，籩從主婦獻尸祝。北上，菹與棗。不東陳，別於正。</small>饌黍稷二敦于階閒，西上，藉用葦席。<small>藉，猶薦也。古文藉為席。</small>匜水錯于槃中，南流，在西階之南，簞巾在其東。<small>流，匜吐水口也。</small>

陳三鼎于門外之右，北面，北上，設扃鼏。<small>門外之右，門西也。今文扃為鉉。</small>匕俎在西塾之西。<small>不饌於塾上，統於鼎也。塾有西者，是室南鄉。</small>羞燔俎在內西塾上，南順。<small>南順，於南面取，縮執之，便也。肝俎在燔東。</small>

### 主人及賔自門外入即位 {#14.0.2}

主人及兄弟如葬服，賔執事者如弔服，皆即位于門外，如朝夕臨位，婦人及內兄弟服即位于堂亦如之。<small>葬服者，既夕曰「[丈夫髽，散帶垂](../13/#13.0.3)」也。賔執事者，賔客來執事也。</small>祝免，澡葛絰帶，布席于室中，東面，右几，降出，及宗人即位于門西，東面，南上。<small>祝亦執事。免者，祭祀之禮，祝所親也。澡，治也，治葛以為首絰及帶，接神宜變也，然則士之屬官為其長，弔服加麻矣，至於既卒哭，主人變服則除。右几，於席近南也。</small>宗人告有司具，遂請拜賔，如臨，入門哭，婦人哭。<small>臨，朝夕哭。</small>

主人即位于堂，眾主人及兄弟賔即位于西方，如反哭位。<small>既夕曰「[乃反哭，入門，升自西階，東面，眾主人堂下東面，北上](../13/#13.6.1)」，此則異於朝夕。</small>祝入門左，北面。<small>不與執事同位，接神尊也。</small>宗人西階前北面。<small>當詔主人及賔之事。</small>

### 設饌饗神是為陰厭 {#14.0.3}

祝盥，升，取苴降，洗之，升，入設于几東席上，東縮，降，洗觶，升，止哭。<small>縮，從也。古文縮為蹙。</small>主人倚杖，入，祝從，在左，西面。<small>主人北旋，倚杖西序乃入，喪服小記曰「虞，杖不入於室，祔，杖不升於堂」，然則練，杖不入於門明矣。</small>賛薦菹醢，醢在北。<small>主婦不薦，齊[^1]斬之服，不執事也，曾子問曰「士祭不足，則取於兄弟大功以下者」。</small>佐食及執事盥，出舉，長在左。<small>舉，舉鼎也。長在左，西方位也。凡事，宗人詔之。</small>鼎入，設于西階前，東面，北上，匕俎從設，左人抽扃鼏匕，佐食及右人載。<small>載，載於俎。佐食載，則亦在右矣。今文扃為鉉，古文鼏為密。</small>卒，朼者逆退復位。<small>復賔位也。</small>俎入，設于豆東，魚亞之，腊特。<small>亞，次也。今文無之。</small>賛設二敦于俎南，黍，其東稷。<small>簋實尊黍也。</small>設一鉶于豆南。<small>鉶，菜羹也。</small>佐食出立于戶西。<small>饌已也。今文無于戶西。</small>賛者徹鼎。<small>反于門外。</small>

祝酌醴，命佐食啟會，佐食許諾，啟會，卻于敦南，復位。<small>會，合也，謂敦蓋也。復位，出立于戶西。今文啟為開。</small>祝奠觶于鉶南，復位，主人再拜稽首。<small>復位，復主人之左。</small>祝饗，命佐食祭。<small>饗，告神饗，此祭祭于苴也。饗神辭，記所謂「[哀子某，哀顯相，夙興夜處不寧](#14.4.8)」下至「[適爾皇祖某甫尚饗](#14.4.8)」是也。</small>佐食許諾，鉤袒，取黍稷祭于苴三，取膚祭，祭如初，祝取奠觶，祭亦如之，不盡，益，反奠之，主人再拜稽首。<small>鉤袒，如今擐衣也。苴所以藉祭也，孝子始將納尸以事其親，為神疑於其位，設苴以定之耳。或曰苴主道也，則特牲少牢當有主象，而無，何乎？</small>祝祝，卒，主人拜如初，哭，出復位。<small>祝祝者，釋孝子祭辭。</small>

[^1]: 齊：原作衰，據阮刻校勘記改。

## 正祭 {#14.1}

### 延尸妥尸 {#14.1.1}

祝迎尸，一人衰絰，奉篚，哭從尸。<small>尸，主也。孝子之祭，不見親之形象，心無所繫，立尸而主意焉。一人，主人兄弟，檀弓曰「既封，主人贈而祝宿虞尸」。</small>尸入門，丈夫踊，婦人踊。<small>踊不同文者，有先後也。尸入，主人不降者，喪事主哀不主敬。</small>淳尸盥，宗人授巾。<small>淳，沃也。沃尸盥者，賔執事者也。</small>尸及階，祝延尸。<small>延，進也，告之以升。</small>

尸升，宗人詔踊如初。<small>言詔踊如初，則凡踊，宗人詔之。</small>尸入戶，踊如初，哭止。<small>哭止，尊尸。</small>婦人入于房。<small>辟執事者。</small>主人及祝拜妥尸，尸拜，遂坐。<small>妥，安坐也。</small>

### 饗尸尸九飯 {#14.1.2}

從者錯篚于尸左席上，立于其北。<small>北，席北也。</small>尸取奠，左執之，取菹，擩于醢，祭于豆閒，祝命佐食墮祭。<small>下祭曰墮，墮之猶言墮下也，周禮曰「既祭，則藏其墮」，謂此也。今文墮為綏，特牲少牢或為羞，失古正矣，齊魯之間謂祭為墮。</small>佐食取黍稷肺祭授尸，尸祭之，祭奠，祝祝，主人拜如初，尸甞醴，奠之。<small>如初，亦祝祝卒乃再拜稽首。</small>佐食舉肺脊授尸，尸受，振祭，嚌之，左手執之。<small>右手將有事也。尸食之時，亦奠肺脊于豆。</small>祝命佐食邇敦，佐食舉黍，錯于席上。<small>邇，近也。</small>尸祭鉶，甞鉶。<small>右手也。少牢曰「以柶祭羊鉶，遂以祭豕鉶，甞羊鉶」。</small>泰羹湆自門入，設于鉶南，胾四豆，設于左。<small>博異味也。湆，肉汁也。胾，切肉也。</small>

尸飯，播餘于篚。<small>不反餘也。古者飯用手，吉時播餘于會。古文播為半。</small>三飯，佐食舉幹，尸受，振祭，嚌之，實于篚。<small>飯間[^2]啖肉，安食氣。</small>又三飯，舉胳，祭如初，佐食舉魚腊，實于篚。<small>尸不受魚腊，以喪不備味。</small>又三飯，舉肩，祭如初。<small>後舉肩者，貴要成也。</small>舉魚腊俎，俎釋三个。<small>釋，猶遺也，遺之者，君子不盡人之歡，不竭人之忠。个，猶枚也，今俗或名枚曰個，音相近。此腊亦七體，如其牲也。</small>尸卒食，佐食受肺脊，實于篚，反黍如初設。<small>九飯而已，士禮也。篚猶吉祭之有肵俎。</small>

[^2]: 間：原作門，據嚴本校勘記改。

## 卒食三獻 {#14.2}

### 主人獻尸并獻祝及佐食 {#14.2.1}

主人洗廢爵，酌酒酳尸，尸拜受爵，主人北面答拜，尸祭酒，甞之。<small>爵無足曰廢爵。酳，安食也。主人北面以酳酢，變吉也。凡異者皆變吉。古文酳作酌。</small>賔長以肝從，實于俎，縮，右鹽。<small>縮，從也，從實肝炙於俎也。喪祭進柢，右鹽，於俎近北，便尸取之也。縮執俎，言右鹽，則肝鹽併也。</small>尸左執爵，右取肝，擩鹽振祭，嚌之，加于俎，賔降，反俎于西塾，復位。<small>取肝，右手也。加于俎，從其牲體也，以喪不志于味。</small>尸卒爵，祝受，不相爵，主人拜，尸答拜。<small>不相爵，喪祭於禮畧。相爵者，特牲曰「送爵，皇尸卒爵」。</small>祝酌授尸，尸以醋主人，主人拜受爵，尸答拜。<small>醋，報。</small>主人坐祭，卒爵，拜，尸答拜。

筵祝，南面。<small>祝接神，尊也。筵用萑席。</small>主人獻祝，祝拜，坐受爵，主人答拜。<small>獻祝，因反西面位。</small>薦菹醢，設俎，祝左執爵，祭薦，奠爵，興取肺，坐祭，嚌之，興加于俎，祭酒，甞之，肝從，祝取肝擩鹽，振祭，嚌之，加于俎，卒爵，拜，主人答拜。<small>今文無擩鹽。</small>祝坐授主人。

主人酌獻佐食，佐食北面拜，坐受爵，主人答拜，佐食祭酒，卒爵，拜，主人答拜，受爵，出，實于篚，升堂復位。<small>篚在庭，不復入，事已也。亦因取杖，乃東面立。</small>

### 主婦亞獻 {#14.2.2}

主婦洗足爵于房中，酌，亞獻尸，如主人儀。<small>爵有足，輕者飾也。昬禮曰「內洗在北堂，直室東隅」。</small>自反兩籩棗栗，設于會南，棗在西。<small>尚棗，棗美。</small>尸祭籩祭酒如初，賔以燔從如初，尸祭燔卒爵如初。

酌獻祝，籩燔從，獻佐食，皆如初，以虛爵入于房。<small>初，主人儀。</small>

### 賔長三獻 {#14.2.3}

賔長洗繶爵，三獻，燔從，如初儀。<small>繶爵，口足之間有篆文[^3]，彌飾。</small>

[^3]: 文：原作又。

## 祭後雜儀 {#14.3}

### 祝告利成尸出 {#14.3.1}

婦人復位。<small>復堂上西面位。事已，尸將出，當哭踊。</small>祝出戶，西面告利成，主人哭。<small>西面告，告主人也。利，猶養也，成，畢也，言養禮畢也。不言養禮畢，於尸間嫌。</small>皆哭。<small>丈夫婦人於主人哭，斯哭矣。</small>

祝入，尸謖。<small>謖，起也。祝入而無事，尸則知起矣。不告尸者，無遣尊者之道也。古文謖或為休。</small>從者奉篚哭，如初。<small>初哭從尸。</small>祝前尸，出戶，踊如初，降堂，踊如初，出門，亦如之。<small>前，道也。如初者，出如入，降如升，三者之節悲哀同。</small>

### 改設陽厭 {#14.3.2}

祝反，入徹，設于西北隅，如其設也，几在南，厞用席。<small>改設饌者，不知鬼神之節，改設之，庶幾歆饗，所以為厭飫也。几在南，變右文，明東面。不南面，漸也。厞，隱也，于厞隱之處，從其幽闇。</small>祝薦席徹入于房，祝自執其俎出。<small>徹薦席者，執事者。祝薦席，則初自房來。</small>賛闔牖戶。<small>鬼神尚居幽闇，或者遠人乎？賛，佐食者。</small>

### 禮畢送賔 {#14.3.3}

主人降，賔出。<small>宗人詔主人降。賔則出庿門。</small>主人出門，哭止，皆復位。<small>門外未入位。</small>宗人告事畢，賔出，主人送，拜稽顙。<small>送拜者，明于大門外也。賔執事者皆去，則[^4]徹室中之饌者，兄弟也。</small>

[^4]: 則：原作即，據嚴本校勘記改。

## 記 {#14.4}

### 記沐浴陳牲及舉事之期 {#14.4.1}

記。虞，沐浴，不櫛。<small>沐浴者，將祭，自絜清。不櫛，未在於飾也。唯三年之喪不櫛，期以下櫛可也。今文曰沐浴。</small>

陳牲于庿門外，北首，西上，寢右。<small>言牲，腊在其中。西上，變吉。寢右者，當升左胖也。腊用棜。檀弓曰「既反哭，主人與有司視虞牲」。</small>

日中而行事。<small>朝葬，日中而虞，君子舉事，必用辰正也。再虞三虞皆質明。</small>

### 記牲殺體數鼎俎陳設 {#14.4.2}

殺于庿門西，主人不視，豚解。<small>主人視牲不視殺，凡為喪事畧也。豚解，解前後脛脊脅而已，孰乃體解，升於鼎也。今文無庿。</small>羹飪，升左肩臂臑肫骼脊脅，離肺，膚祭三，取諸左膉上，肺祭一，實于上鼎。<small>肉謂之羹。飪，孰也。脊脅，正脊正脅也。喪祭畧，七體耳。離肺，舉肺也，少牢饋食禮曰「舉肺一，長終肺，祭肺三，皆刌」。膉，脰肉也，古文曰左股上，此字從肉殳，殳矛之殳聲。</small>升魚鱄鮒九，實于中鼎。<small>差減之。</small>升腊左胖，髀不升，實于下鼎。<small>腊亦七體，牲之類。</small>皆設扃鼏，陳之。<small>嫌既陳乃設扃鼏也。今文扃作鉉，古文鼏作密。</small>載猶進柢，魚進鬐。<small>猶，猶士喪、既夕，言未可以吉也。柢，本也。鬐，脊也。今文柢為胝，古文鬐為耆。</small>祝俎，髀脰脊脅，離肺，陳于階閒，敦東。<small>不升於鼎，賤也。統於敦，明神惠也。祭以離肺，下尸。</small>

### 記沃尸面位 {#14.4.3}

淳尸盥，執槃西面，執匜東面，執巾在其北，東面，宗人授巾，南面。<small>槃以盛棄水，為淺[^5]污人也。執巾不授，巾卑也。</small>

[^5]: 淺：音義如濺。

### 記宗人佐食面位 {#14.4.4}

主人在室，則宗人升，戶外北面。<small>當詔主人室事。</small>佐食無事，則出戶，負依南面。<small>室中尊，不空立。戶牖之間謂之依。</small>

### 記鉶芼與豆籩之實 {#14.4.5}

鉶芼，用苦若薇，有滑，夏用葵，冬用荁，有柶。<small>苦，苦荼也。荁，堇類也。乾則滑。夏秋用生葵，冬春用乾荁。古文苦為枯，今文或作芐。</small>豆實葵菹，菹以西蠃醢，籩棗烝栗擇。<small>棗烝栗擇，則菹刌也。棗烝栗擇，則豆不楬，籩有籐也。</small>

### 記虞尸儀服與侍尸為尸 {#14.4.6}

尸入，祝從尸。<small>祝在主人前也。嫌如初時，主人倚杖入，祝從之。初時，主人之心尚若親存，宜自親之，今既接神，祝當詔侑尸也。</small>尸坐不說屨。<small>侍神，不敢燕惰也。今文說為稅。</small>

尸謖，祝前，鄉尸。<small>前，道也。祝道尸，必先鄉之，為之節。</small>還，出戶，又鄉尸，還，過主人，又鄉尸，還，降階，又鄉尸。<small>過主人，則西階上。不言及階，明主人見尸，有踧踖之敬。</small>降階，還，及門，如出戶。<small>及，至也。言還至門，明其閒無節也。降階如升時，將出門如出戶時，皆還鄉尸也，每將還，必有辟退之容。凡前尸之禮儀在此。</small>尸出，祝反，入門左，北面復位，然後宗人詔降。

尸服卒者之上服。<small>上服者，如特牲士玄端也。不以爵弁服為上者，祭於君之服，非所以自配鬼神。士之妻則宵衣耳。</small>

男，男尸，女，女尸，必使異姓，不使賤者。<small>異姓，婦也。賤者，謂庶孫之妾也。尸配尊者，必使適也。</small>

### 記虞祭無尸者陰厭之儀 {#14.4.7}

無尸，則禮及薦饌皆如初。<small>無尸，謂無孫列可使者也，殤亦是也。禮，謂衣服即位升降。</small>既饗，祭于苴，祝祝卒。<small>記異者之節。</small>不綏祭，無泰羹、湆、胾、從獻。<small>不綏，言獻，記終始也。事尸之禮，始於綏祭，終於從獻。綏，當為墮。</small>主人哭，出復位。<small>於祝祝卒。</small>祝闔牖戶，降，復位于門西。<small>門西，北面位也。</small>男女拾踊三。<small>拾，更也，三更踊。</small>如食間。<small>隱之，如尸一食九飯之頃也。</small>祝升，止哭，聲三，啟戶。<small>聲者，噫歆也。將啟戶，警覺神也。今文啟為開。</small>主人入。<small>親之。</small>祝從，啟牖鄉如初。<small>牖先闔後啟，扇在內也。鄉，牖一名也。如初者，主人入，祝從在左。</small>主人哭，出復位。<small>堂上位也。</small>卒徹，祝佐食降復位。<small>祝復門西北面位，佐食復西方位。不復設西北隅者，重閉牖戶，褻也。</small>宗人詔降如初。<small>初，賛闔牖戶。宗人詔主人降之。</small>

### 記三虞卒哭用日不同及祝辭之異者 {#14.4.8}

始虞，用柔日。<small>葬之日，日中虞，欲安之，柔日陰，陰取其靜。</small>曰「哀子某，哀顯相，夙興夜處不寧，<small>曰，辭也，祝祝之辭也。喪祭稱哀，顯相，助祭者也，顯，明也，相，助也，詩云「[於穆清庿，肅雍顯相](/classics/shi/26/#1)」。不寧，悲思不安。</small>敢用絜牲剛鬣、<small>敢，昧冒之辭。豕曰剛鬣。</small>香合、<small>黍也。大夫士於黍稷之號，合言普淖而已，此言香合，蓋記者誤爾[^6]，辭次，黍又不得在薦上。</small>嘉薦、普淖、<small>嘉薦，菹醢也。普淖，黍稷也。普，大也，淖，和也，德能大和，乃有黍稷，故以為號云。</small>明齊溲酒，<small>明齊，新水也，言以新水溲釀此酒也，郊特牲曰「明水涗齊，貴新也」。或曰當為明視，謂兔腊也，今文曰明粢，粢，稷也，皆非其次。今文溲為醙。</small>哀薦祫事，<small>始虞謂之祫事者，主欲其祫先祖也，以與先祖合為安。今文曰合[^7]事。</small>適爾皇祖某甫，<small>爾，女也，女，死者。告之以適皇祖，所以安之也。皇，君也，某甫，皇祖字也，若言尼甫。</small>饗」。<small>勸強之也。</small>

[^6]: 爾：原作耳，據阮刻校勘記改。
[^7]: 合：原作古，據阮刻校勘記改。

再虞，皆如初，曰「哀薦虞事」。<small>丁日葬，則己日再虞。其祝辭異者一言耳。</small>

三虞、卒哭、他用剛日，亦如初，曰「哀薦成事」。<small>當祔於祖庿，為神安於此。後虞改用剛日，剛日，陽也，陽取其動也。士則庚日三虞，壬日卒哭。其祝辭異者亦一言耳。他，謂不及時而葬者，喪服小記曰「報葬者報虞[^8]，三月而後卒哭」，然則虞卒哭之閒，有祭事者亦用剛日，其祭無名，謂之他者，假設言之，文不在卒哭上者，以其非常也，令[^9]正者自相亞也。檀弓曰「葬日中而虞，弗忍一日離也，是日也，以虞易奠，卒哭曰[^10]成事，是日也，以吉祭易喪祭，明日祔於祖父」，如是虞為喪祭，卒哭為吉祭。今文他為它。</small>

[^8]: 原衍者字，據阮刻校勘記刪。
[^9]: 令：原作今，據嚴本校勘記改。
[^10]: 曰：原作日，據嚴本校勘記改。

### 記卒哭祭畢餞尸與無尸可餞者 {#14.4.9}

獻畢，未徹，乃餞。<small>卒哭之祭，既三獻也。餞，送行者之酒，詩云「[出宿于濟，飲餞于禰](/classics/shi/03/#14)」，尸旦將始祔於皇祖，是以餞送之。古文餞為踐。</small>尊兩甒于庿門外之右，少南，水尊在酒西，勺北枋。<small>少南，將有事於北。有玄酒即吉也，此在西，尚凶也。言水者，喪質，無鼏，不久陳。古文甒為廡也。</small>洗在尊東南，水在洗東，篚在西。<small>在門之左，又少南。</small>饌籩豆，脯四脡。<small>酒宜脯也。古文脡為挺。</small>有乾肉折俎，二尹縮，祭半尹，在西塾。<small>乾肉，牲體之脯也，如今涼州烏翅矣。折以為俎實，優尸也。尹，正也，雖其折之，必使正。縮，從也。古文縮為蹙。</small>

尸出，執几從，席從。<small>祝入，亦告利成，入前尸，尸乃出。几席，素几葦席也。以几席從，執事也。</small>尸出門右，南面。<small>俟設席也。</small>席設于尊西北，東面，几在南，賔出，復位。<small>將入臨之位。士喪禮，賔繼兄弟「[北上，門東，北面西上，門西，北面東上，西方，東面北上](../12/#12.4.2)」。</small>主人出，即位于門東，少南，婦人出，即位于主人之北，皆西面，哭不止。<small>婦人出者，重餞尸。</small>尸即席坐，唯主人不哭，洗廢爵，酌獻尸，尸拜受，主人拜送，哭，復位，薦脯醢，設俎于薦東，朐在南。<small>朐，脯及乾肉之屈也。屈者在南，變於吉。</small>尸左執爵，取脯擩醢，祭之，佐食授嚌。<small>授乾肉之祭。</small>尸受，振祭，嚌，反之，祭酒，卒爵，奠于南方。<small>反之，反於佐食，佐食反之於俎。尸奠爵，禮有終。</small>主人及兄弟踊，婦人亦如之。

主婦洗足爵，亞獻，如主人儀，無從，踊如初。賔長洗繶爵，三獻，如亞獻，踊如初。

佐食取俎，實于篚，尸謖，從者奉篚，哭從之，祝前，哭者皆從，及大門內，踊如初。<small>男女從尸，男由左，女由右。及，至也，從尸不出大門者，由[^11]庿門外無事尸之禮也。古文謖作休。</small>尸出門，哭者止。<small>以餞於外。大門猶庿門。</small>賔出，主人送，拜稽顙。<small>送賔，拜於大門外。</small>主婦亦拜賔。<small>女賔也。不言出不言送，拜之於闈門之內，闈門，如今東西掖門。</small>丈夫說絰帶于庿門外。<small>既卒哭，當變麻，受之以葛也，夕日，則服葛者為祔期。今文說為稅。</small>入徹，主人不與。<small>入徹者，兄弟大功以下。言主人不與，則知丈夫婦人在其中。古文與為豫。</small>婦人說首絰，不說帶。<small>不說帶，齊斬婦人帶不變也，婦人少變而重帶。帶，下體之上也，大功小功者葛帶，時亦不說者，未可以輕文變於主婦之質，至祔，葛帶以即位，檀弓曰「婦人不葛帶」。</small>

[^11]: 由：阮刻校勘記曰「當作猶，猶由通」。

無尸，則不餞，猶出几席，設如初，拾踊三。<small>以餞尸者本為送神也。丈夫婦人亦從几席而出。古文席為筵。</small>哭止，告事畢，賔出。

### 記卒哭祭告祔於神之辭與饗尸之辭 {#14.4.10}

死三日而殯，三月而葬，遂卒哭。<small>謂士也。雜記曰「大夫三月而葬，五月而卒哭，諸侯五月而葬，七月而卒哭」。此記更從死起，異人之閒，其義或殊。</small>將旦而祔，則薦。<small>薦，謂卒哭之祭。</small>卒辭曰「哀子某，來日某，隮祔爾于爾皇祖某甫，尚饗」。<small>卒辭，卒哭之祝辭。隮，升也。尚，庶幾也。不稱饌，明主為告祔也。今文隮為齊。</small>女子，曰「皇祖妣某氏」。<small>女孫附於祖母。</small>婦，曰「孫婦于皇祖姑某氏」。<small>不言爾，曰孫婦，婦差䟽也。今文無某氏。</small>其他辭一也。<small>來日某、隮祔、尚饗。</small>饗辭曰「哀子某，圭為而哀薦之，饗」。<small>饗辭，勸強尸之辭也。圭，絜也，詩曰「[吉圭為饎](/classics/shi/16/#6)」。凡吉祭饗尸，曰孝子。</small>

### 記祔祭之禮與告祔之辭 {#14.4.11}

明日，以其班祔。<small>卒哭之明日也。班，次也。喪服小記曰「祔必以其昭穆，亡則中一以上，凡祔已，復于寢，如既祫，主反其庿，練而後遷庿」。古文班或為辨，辨氏姓或然，今文為胖。</small>沐浴，櫛，搔翦。<small>彌自飾也。搔，當為爪。今文曰沐浴，搔翦或為蚤揃，揃或為鬋。</small>用專膚為折俎，取諸脰膉。<small>專，猶厚也。折俎，謂主婦以下俎也。體盡人多，折骨以為之，今以脰膉，貶於純吉。今文字為折俎，而說以為肵俎，亦甚誣矣。古文脰膉為頭嗌也。</small>其他如饋食。<small>如特牲饋食之事。或云以左胖虞、右胖祔，今此如饋食，則尸俎肵俎皆有肩臂，豈復用虞臂乎？其不然明矣。</small>用嗣尸。<small>虞祔尚質，未暇筮尸。</small>曰「孝子某，孝顯相，夙興夜處，小心畏忌，不惰其身，不寧，<small>稱孝者，吉祭。</small>用尹祭、<small>尹祭，脯也。大夫士祭無云脯者，今不言牲號而云尹祭，亦記者誤矣。</small>嘉薦、普淖、普薦、溲酒，<small>普薦，鉶羹。不稱牲，記其異者。今文溲為醙。</small>適爾皇祖某甫，以隮祔爾孫某甫，尚饗」。<small>欲其祔合，兩告之。曾子問曰「天子崩，國君薨，則祝取羣庿之主而藏諸祖庿，禮也，卒哭成事，而後主各反其庿」，然則士之皇祖於卒哭亦反其庿，無主則反庿之禮未聞，以其幣告之乎？</small>

### 記小祥大祥禫祭吉祭 {#14.4.12}

朞而小祥。<small>小祥，祭名。祥，吉也，檀弓曰「歸祥肉」。古文朞皆作基。</small>曰「薦此常事」。<small>祝辭之異者。言常者，朞而祭，禮也。古文常為祥。</small>又朞而大祥，曰「薦此祥事」。<small>又，復也。</small>中月而禫。<small>中，猶間也。禫，祭名也，與大祥間一月，自喪至此凡二十七月，禫之言澹，澹然平安意也。古文禫或為導。</small>是月也，吉祭，猶未配。<small>是月，是禫月也。當四時之祭月則祭，猶未以某妃配某氏，哀未忘也。少牢饋食禮「祝祝曰，孝孫某，敢用柔毛、剛鬣、嘉薦、普淖，用薦歲事于皇祖伯某，以某妃配某氏，尚饗」。</small>