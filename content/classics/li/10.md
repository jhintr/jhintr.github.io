---
title: "覲禮第十"
subtitle: ""
date: 2024-03-07T18:10:54+08:00
lastmod: 2024-03-07
draft: false
brewing: true
weight: 10
js:
    - /js/toc.js
    - /js/hashtag.js
    - /js/commentary.js
---

### 初至 {#10.0}

#### 王使人郊勞 {#10.0.1}

覲禮。至于郊，王使人皮弁用璧勞。侯氏亦皮弁迎于帷門之外，再拜。<small></small>使者不答拜，遂執玉，三揖。至于階，使者不讓，先升。侯氏升聽命，降，再拜稽首，遂升受玉。<small></small>使者左還而立，侯氏還璧，使者受。侯氏降，再拜稽首，使者乃出。<small></small>侯氏及止使者，使者乃入。侯氏與之讓升。侯氏先升，授几。侯氏拜送几，使者設几，答拜。<small></small>侯氏用束帛、乘馬儐使者，使者再拜受。侯氏再拜送幣。<small></small>使者降，以左驂出。侯氏送于門外，再拜。侯氏遂從之。<small></small>

#### 王賜侯氏舍 {#10.0.2}

天子賜舍。<small></small>曰：「伯父，女順命于王所，賜伯父舍！」<small></small>侯氏再拜稽首。<small></small>儐之束帛、乘馬。<small></small>

### 將覲 {#10.1}

#### 王戒覲期 {#10.1.1}

天子使大夫戒，曰：「某日，伯父帥乃初事。」<small></small>侯氏再拜稽首。<small></small>

#### 受次于庿門外 {#10.1.2}

諸侯前朝，皆受舍于朝。同姓西面北上，異姓東面北上。<small></small>

### 入覲 {#10.2}

#### 侯氏執瑞玉行覲禮 {#10.2.1}

侯氏裨冕，釋幣于禰。<small></small>乘墨車，載龍旂、弧韣乃朝以瑞玉，有繅。<small></small>

天子設斧依于戶牖之間，左右几。<small></small>天子袞冕，負斧依。<small></small>嗇夫承命，告于天子。<small></small>天子曰：「非他，伯父實來，予一人嘉之。伯父其入，予一人將受之。」<small></small>侯氏入門右，坐奠圭，再拜稽首。<small></small>擯者謁。<small></small>侯氏坐取圭，升致命。王受之玉。侯氏降，階東北面再拜稽首。擯者延之，曰：「升！」升成拜，乃出。<small></small>

#### 覲已即行三享 {#10.2.2}

四享皆束帛加璧，庭實唯國所有。<small></small>奉束帛，匹馬卓上，九馬隨之，中庭西上，奠幣，再拜稽首。<small></small>擯者曰：「予一人將受之。」<small></small>侯氏升，致命。王撫玉。侯氏降自西階，東面授宰幣，西階前再拜稽首，以馬出，授人，九馬隨之。<small></small>事畢。<small></small>

#### 侯氏請罪天子辭乃勞之 {#10.2.3}

乃右肉袒于廟門之東。乃入門右，北面立，告聽事。<small></small>擯者謁諸天子。天子辭于侯氏，曰：「伯父無事，歸寧乃邦！」<small></small>侯氏再拜稽首，出，自屏南適門西，遂入門左，北面立，王勞之。再拜稽首。擯者延之，曰：「升！」升成拜，降出。<small></small>

### 賜禮 {#10.3}

#### 王賜侯氏車服 {#10.3.1}

天子賜侯氏以車服。迎于外門外，再拜。<small></small>路先設，西上，路下四，亞之，重賜無數，在車南。<small></small>諸公奉篋服，加命書于其上，升自西階，東面，大史是右。<small></small>侯氏升，西面立。大史述命。<small></small>侯氏降兩階之間，北面再拜稽首。<small></small>升成拜。<small></small>大史加書于服上，侯氏受。<small></small>使者出。侯氏送，再拜，儐使者，諸公賜服者，束帛、四馬，儐大史亦如之。<small></small>

#### 王辭命稱謂之殊 {#10.3.2}

同姓大國則曰伯父，其異姓則曰伯舅。同姓小邦則曰叔父，其異姓小邦則曰叔舅。<small></small>

#### 畧言王待侯氏之禮 {#10.3.3}

饗，禮，乃歸。<small></small>

### 會同巡守 {#10.4}

諸侯覲于天子，為宮方三百步，四門，壇十有二尋、深四尺，加方明于其上。<small></small>方明者，木也，方四尺，設六色，東方青，南方赤，西方白，北方黑，上玄，下黃。設六玉，上圭，下璧，南方璋，西方琥，北方璜，東方圭。<small></small>上介皆奉其君之旂，置于宮，尚左。公、侯、伯、子、男，皆就其旂而立。<small></small>四傳擯。<small></small>天子乘龍，載大旂，象日月、升龍、降龍，出，拜日于東門之外，反祀方明。<small></small>禮日于南門外，禮月與四瀆于北門外，禮山川丘陵于西門外。<small></small>

祭天，燔柴。祭山、丘陵，升。祭川，沉。祭地，瘞。<small></small>

### 記 {#10.5}

記。几，俟于東箱。<small></small>

偏駕不入王門。<small></small>

奠圭于繅上。<small></small>