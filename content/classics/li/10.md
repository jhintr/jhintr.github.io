---
title: "覲禮第十"
subtitle: ""
date: 2024-03-07T18:10:54+08:00
lastmod: 2024-03-07
draft: false
brewing: true
weight: 10
js:
    - /js/toc.js
    - /js/hashtag.js
    - /js/commentary.js
---

### 初至 {#10.0}

#### 王使人郊勞 {#10.0.1}

覲禮。至于郊，王使人皮弁用璧勞，侯氏亦皮弁迎于帷門之外，再拜。<small>郊，謂近郊，去王城五十里。小行人職曰「凡諸侯入王，則逆勞于畿」，則郊勞者，大行人也。皮弁者，天子之朝朝服也。璧無束帛者，天子之玉尊也。不言諸侯，言侯氏者，明國殊舍異，禮不凡之也。郊舍狹寡，為帷宮以受勞。掌舍職曰「為帷宮，設旌門」。</small>使者不答拜，遂執玉，三揖，至于階，使者不讓，先升，侯氏升聽命，降，再拜稽首，遂升受玉。<small>不答拜者，為人使不當其禮也。不讓先升，奉王命，尊也。升者，升壇。使者東面致命，侯氏東階上西面聽之。</small>使者左還而立，侯氏還璧，使者受，侯氏降，再拜稽首，使者乃出。<small>左還，還南面，示將去也。立者，見侯氏將有事於己，俟之也。還玉，重禮。</small>侯氏乃止使者，使者乃入，侯氏與之讓升，侯氏先升，授几，侯氏拜送几，使者設几，答拜。<small>侯氏先升，賔禮統焉。几者，安賔，所以崇優厚也。上介出止使者，則己布席也。</small>侯氏用束帛乘馬儐使者，使者再拜受，侯氏再拜送幣。<small>儐使者，所以致尊敬也。拜者各於其階。</small>使者降，以左驂出，侯氏送于門外，再拜，侯氏遂從之。<small>騑馬曰驂。左驂，設在西者，其餘三馬，侯氏之士遂以出授使者之從者于外。從之者，遂隨使者以至朝。</small>

#### 王賜侯氏舍 {#10.0.2}

天子賜舍。<small>以其新至，道路勞苦，未受其禮，且使即安也。賜舍，猶致館也，所使者，司空與。小行人為承儐。今文賜皆作錫。</small>曰：「伯父！女順命于王所，賜伯父舍。」<small>此使者致館辭。</small>侯氏再拜稽首。<small>受館。</small>儐之束帛乘馬。<small>王使人以命致館，無禮，猶儐之者，尊王使也。侯氏受館於外，既則儐使者於內。</small>

### 將覲 {#10.1}

#### 王戒覲期 {#10.1.1}

天子使大夫戒曰：「某日，伯父帥乃初事。」<small>大夫者，卿為訝者也。掌訝職曰「凡訝者，賔客至而往，詔相其事」。戒，猶告也。其為告，使順循其事也。初，猶故也。古文帥作率。</small>侯氏再拜稽首。<small>受覲日也。</small>

#### 受次于庿門外 {#10.1.2}

諸侯前朝，皆受舍于朝，同姓西面，北上，異姓東面，北上。<small>言諸侯者，明來朝者眾矣，顧其入覲不得並耳。受舍於朝，受次于文王廟門之外。聘禮曰「宗人授次，次以帷，少退于君之次」，則是次也。言舍者，尊舍也，天子使掌次為之。諸侯上介先朝受焉此覲也，言朝者，覲遇之禮雖簡，其來之心，猶若朝也。分別同姓異姓受之，將有先後也，春秋傳曰「寡人若朝於薛，不敢與諸任齒」，則周禮先同姓。</small>

### 入覲 {#10.2}

#### 侯氏執瑞玉行覲禮 {#10.2.1}

侯氏裨冕，釋幣于禰。<small>將覲，質明時也。裨冕者，衣裨衣而冠冕也。裨之為言埤也。天子六服，大裘為上，其餘為裨，以事尊卑服之，而諸侯亦服焉。上公袞無升龍，侯伯鷩，子男毳，孤絺，卿大夫玄。此差，司服所掌也。禰，謂行主遷主矣而云禰，親之也。釋幣者，告將覲也。其釋幣，如聘大夫將受命釋幣于禰之禮。既則祝藏其幣，歸乃埋之於祧西階之東。今文冕皆作絻。</small>乘墨車，載龍旂、弧韣乃朝以瑞玉，有繅。<small>墨車，大夫制也，乘之者，入天子之國，車服不可盡同也。交龍為旂，諸侯之所建。弧，所以張縿之弓也。弓衣曰韣。瑞玉，謂公桓圭、侯信圭、伯躬圭、子穀璧、男蒲璧。繅，所以藉玉，以韋衣木，廣袤各如其玉之大小，以朱白蒼為六色。今文玉為圭，繅或為璪。</small>

天子設斧依於戶牖之閒，左右几。<small>依，如今綈素屏風也。有繡斧文，所以示威也。斧謂之黼。几，玉几也。左右者，優至尊也。其席莞席紛純，加繅席畫純，加次席黼純。</small>天子袞冕，負斧依。<small>袞衣者，裨之上也。繢之，繡之為九章。其龍，天子有升龍，有降龍。衣此衣而冠冕，南鄉而立，以俟諸侯見。</small>嗇夫承命，告于天子。<small>嗇夫，蓋司空之屬也。為末擯，承命於侯氏。下介傳而上，上擯以告于天子。天子見公，擯者五人，見侯伯，擯者四人，見子男，擯者三人，皆宗伯為上擯。春秋傳曰「嗇夫馳」。</small>天子曰：「非他，伯父實來，予一人嘉之，伯父其入，予一人將受之。」<small>言非他者，親之辭，嘉之者，美之辭也。上擯又傳此而下至嗇夫，侯氏之下介受之，傳而上，上介以告其君，君乃許入。今文實作寔，嘉作賀。</small>侯氏入門右，坐奠圭，再拜稽首。<small>入門而右，執臣道不敢由賔客位也。卑者見尊，奠摯而不授。</small>擯者謁。<small>謁，猶告也。上擯告以天子前辭，欲親受之，如賔客也。其辭所易者，曰「伯父其升」。</small>侯氏坐取圭，升致命，王受之玉，侯氏降，階東北面再拜稽首，擯者延之曰「升」，升成拜，乃出。<small>擯者請之。侯氏坐取圭，則遂左，降拜稽首送玉也。從後詔禮曰延，延，進也。</small>

#### 覲已即行三享 {#10.2.2}

四享皆束帛加璧，庭實唯國所有。<small>四當為三，古書作三四或皆積畫，此篇又多四字，字相似，由此誤也。大行人職曰「諸侯廟中將幣，皆三享」，其禮差又無取於四也。初享或用馬，或用虎豹之皮，其次享，三牲魚腊，籩豆之實，龜也金也丹漆絲纊竹箭也，其餘無常貨。此地物非一國所能有，唯所有分為三享，皆以璧帛致之。</small>奉束帛，匹馬卓上，九馬隨之，中庭，西上，奠幣，再拜稽首。<small>卓，讀如卓王孫之卓。卓，猶的也，以素的一馬以為上，書其國名，後當識其何產也。馬必十匹者，不敢斥王之乘，用成數，敬也。</small>擯者曰：「予一人將受之。」<small>亦言王欲親受之。</small>侯氏升，致命，王撫玉，侯氏降自西階，東面授宰幣，西階前再拜稽首，以馬出，授人，九馬隨之。<small>王不受玉，撫之而已，輕財也。以馬出，隨侯氏出授王人於外也。王不使人受馬者，至[^1]于享，王之尊益君，侯氏之卑益臣。</small>事畢。<small>三享訖。</small>

[^1]: 至：原作「主」，據嚴本校勘記改。

#### 侯氏請罪天子辭乃勞之 {#10.2.3}

乃右肉袒于庿門之東，乃入門右，北面立，告聽事。<small>右肉袒者，刑宜施於右也。凡以禮事者左袒，入更從右者，臣益純也。告聽事者，告王以國所用為罪之事也。易曰「折其右肱，無咎」。</small>擯者謁諸天子，天子辭於侯氏曰：「伯父無事，歸寧乃邦。」<small>謁告、寧安也。乃，猶女也。</small>侯氏再拜稽首，出，自屏南適門西，遂入門左，北面立，王勞之，再拜稽首，擯者延之曰「升」，升成拜，降出。<small>王辭之不即左者，當出隱於屏而襲之也。天子外屏，勞之，勞其道勞也。</small>

### 賜禮 {#10.3}

#### 王賜侯氏車服 {#10.3.1}

天子賜侯氏以車服，迎于外門外，再拜。<small>賜車者，同姓以金路，異姓以象路。服則袞也鷩也毳也。古文曰迎于門外也。</small>路先設，西上，路下四，亞之，重賜無數，在車南。<small>路謂車也，凡君所乘車曰路。路下四，謂乘馬也。亞之，次車而東也。詩云「君子來朝，何錫予之？雖無予之，路車乘馬，又何予之？玄袞及黼」。重，猶善也，所加賜善物，多少由恩也，春秋傳曰「重錦三十兩」。</small>諸公奉篋服，加命書于其上，升自西階，東面，大史是右。<small>言諸公者，王同時分命之而使賜侯氏也。右，讀如「周公右王」之右。是右者始隨入，於升東面，乃居其右。古文是為氏也。</small>侯氏升，西面立，大史述命。<small>讀王命書也。</small>侯氏降兩階之閒，北面再拜稽首。<small>受命。</small>升成拜。<small>大史辭之降也。春秋傳曰「且有後命，以伯舅耋老，毋下拜」，此辭之類。</small>大史加書于服上，侯氏受。<small>受篋服。</small>使者出，侯氏送再拜，儐使者，諸公賜服者，束帛四馬，儐大史亦如之。<small>既云拜送，乃言儐使者，以勞有成禮，略而遂言。</small>

#### 王辭命稱謂之殊 {#10.3.2}

同姓大國則曰伯父，其異姓則曰伯舅，同姓小邦則曰叔父，其異姓小邦則曰叔舅。<small>據此禮云伯父，同姓大邦而言。</small>

#### 畧言王待侯氏之禮 {#10.3.3}

饗，禮，乃歸。<small>禮，謂食燕也。王或不親以其禮幣致之，略言饗禮，互文也。掌客職曰「上公三饗三食三燕，侯伯再饗再食再燕，子男一饗一食一燕」。</small>

### 會同巡守 {#10.4}

諸侯覲于天子，為宮方三百步，四門，壇十有二尋，深四尺，加方明于其上。<small>四時朝覲受之於庿，此謂時會殷同也。宮，謂壝土為埒，以象牆壁也。為宮者，於國外，春會同則於東方，夏會同則於南方，秋會同則於西方，冬會同則於北方。八尺曰尋，十有二尋，則方九十六尺也。深，謂高也，從上曰深。司儀職曰「為壇三成」，成，猶重也，三重者，自下差之為二等而上有堂焉，堂上方二丈四尺，上等、中等、下等每面十二尺。方明者，上下四方神明之象也，上下四方之神者，所謂明神[^2]也。會同而盟，明神監之，則謂之天之司盟，有象者，猶宗廟之有主乎？王巡守，至于方嶽之下，諸侯會之，亦為此宮以見之。司儀職曰「將會諸侯，則命為壇三成，宮旁一門，詔王儀，南鄉見諸侯」也。</small>方明者，木也，方四尺，設六色，東方青，南方赤，西方白，北方黑，上玄下黃，設六玉，上圭下璧，南方璋，西方琥，北方璜，東方圭。<small>六色象其神，六玉以禮之。上宜以蒼璧，下宜以黃琮，而不以者，則上下之神非天地之至貴者也。設玉者，刻其木而著之。</small>上介皆奉其君之旂，置于宮，尚左，公侯伯子男皆就其旂而立。<small>置於宮者，建之，豫為其君見王之位也。諸公，中階之前，北面，東上。諸侯，東階之東，西面，北上。諸伯，西階之西，東面，北上。諸子，門東，北面，東上。諸男，門西，北面，東上。尚左者，建旂，公東上，侯先伯，伯先子，子先男，而位皆上東方也。諸侯入壝門，或左或右，各就其旂而立。王降階，南鄉見之三揖。土揖庶姓，時揖異姓，天揖同姓。見揖，位乃定。古文尚作上。</small>四傳擯。<small>王既揖五者，升壇，設擯，升諸侯以會同之禮。其奠瑞玉及享幣，公拜於上等，侯伯於中等，子男於下等。擯者每延之，升堂致命，王受玉撫玉，降拜於下等。及請事勞，皆如覲禮，是以記之覲云。四傳擯者，每一位畢，擯者以告，乃更陳列而升。其次，公也侯也伯也各一位，子男俠門而俱東上，亦一位也。至庭乃設擯，則諸侯初入門，王官之伯帥之耳。古文傳作傅。</small>

[^2]: 明神：原作「神明」，據嚴本校勘記改。

天子乘龍，載大旂[^3]，象日月、升龍、降龍，出，拜日於東門之外，反祀方明。<small>此謂會同以春者也。馬八尺以上為龍。大旂，大常也。王建大常，縿首畫日月，其下及旒交畫升龍降龍。朝事儀曰「天子冕而執鎮圭，尺有二寸，繅藉尺有二寸，搢大圭，乘大路，建大常十有二旒，樊纓十有二就，貳車十有二乘，帥諸侯而朝日於東郊，所以教尊尊也，退而朝諸侯」，由此二者言之，已祀方明，乃以會同之禮見諸侯也。凡會同者，不協而盟。司盟職曰「凡邦國有疑會同，則掌其盟約之載書及其禮儀，北面詔明神，既盟則藏之」，言北面詔明神，則明神有象也，象者，其方明乎？及盟時又加於壇上，乃以載辭告焉。詛祝掌其祝號。</small>

[^3]: 旂：原作「斾」，據嚴本校勘記改。

禮日於南門外，禮月與四瀆於北門外，禮山川丘陵於西門外。<small>此謂會同以夏冬秋者也。變拜言禮者，容祀也。禮月於北郊者，月，大陰之精，以為地神也。盟神必云日月山川焉者，尚著明也，詩曰「謂予不信，有如皦日」，春秋傳曰「縱子忘之，山川神祇其忘諸乎」，此皆用明神為信也。</small>

祭天，燔柴，祭山丘陵，升，祭川，沈，祭地，瘞。<small>升沈必就祭者也。就祭，則是謂王巡守及諸侯之盟祭也。其盟，愒其著明者。燔柴、升、沈、瘞，祭禮終矣備矣。郊特牲曰「郊之祭也，迎長日之至也，大報天而主日也」，宗伯職曰「以實柴祀日月星辰」，則燔柴祭天，謂祭日也，柴為祭日，則祭地瘞者，祭月也，日月而云天地，靈之也。王制曰「王巡守，至于岱宗，柴」，是王巡守之盟，其神主日也。春秋傳曰「晉公為踐土之盟」，而傳云山川之神，是諸侯之盟，其神主山川也。月者，大陰之精，上為天使，臣道莫貴焉，是王官之伯會諸侯而盟，其神主月與？古文瘞作殪。</small>

### 記 {#10.5}

記。几俟于東箱。<small>王即席乃設之也。東箱，東夾之前，相翔待事之處。</small>

偏駕不入王門。<small>在旁與己同曰偏。同姓金輅，異姓象輅，四衛革輅，蕃國木輅。駕之與王同，謂之偏。駕不入王門，乘墨車以朝是也。偏駕之車，舍之於館與？</small>

奠圭于繅上。<small>謂釋於地也。古文繅作璪。</small>