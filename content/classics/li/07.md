---
title: "大射儀第七"
subtitle: ""
date: 2024-03-07T18:10:42+08:00
lastmod: 2024-03-07
draft: false
brewing: true
weight: 7
js:
    - /js/toc.js
    - /js/hashtag.js
    - /js/commentary.js
---

### 射前戒備 {#7.0}

#### 戒百官 {#7.0.1}

大射之儀。君有命戒射。<small>將有祭祀之事，當射，宰告於君，君乃命之。言君有命，政教宜由尊者。</small>宰戒百官有事於射者。<small>宰，於天子冢宰，治官卿也，作大事則掌以君命戒於百官。</small>射人戒諸公卿大夫射，司士戒士射與賛者。<small>射人掌以射法治射儀，司士掌國中之士治，凡其戒命，皆司馬之屬也。殊戒公卿大夫與士，辨貴賤也。賛，佐也，謂士佐執事不射者。</small>

#### 前射三日戒宰視滌量道張侯 {#7.0.2}

前射三日，宰夫戒宰及司馬，射人宿視滌。<small>宰夫，冢宰之屬，掌百官之徵令者。司馬，於天子政官之卿，凡大射則合其六耦。滌，謂溉器，埽除射宮。</small>

司馬命量人量侯道與所設乏以貍步，大侯九十，參七十，干五十，設乏，各去其侯西十、北十。<small>量人，司馬之屬，掌量道巷塗數者。侯，謂所射布也。尊者射之以威不寧侯，卑者射之以求為侯。量侯道，謂去堂遠近也。容謂之乏，所以為獲者之禦矢。貍之伺物，每舉足者，止視遠近，為發必中也，是以量侯道取象焉。鄉射記曰「侯道五十弓」，考工記曰「弓之下制六尺」，則此貍步六尺明矣。大侯，熊侯，謂之大者，與天子熊侯同。參，讀為糝，糝，雜也，雜侯者，豹鵠而麋飾，下天子大夫也。干，讀為豻，豻侯者，豻鵠豻飾也。大夫將祭於己，射麋侯，士無臣，祭不射。</small>

遂命量人巾車張三侯，大侯之崇，見鵠於參，參見鵠於干，干不及地武，不繫左下綱，設乏西十、北十，凡乏用革。<small>巾車，於天子宗伯之屬，掌裝衣車者，亦使張侯，侯，巾類。崇，高也，高必見鵠。鵠，所射之主，射義曰「為人君者以為君鵠，為人臣者以為臣鵠，為人父者以為父鵠，為人子者以為子鵠」，言射中此乃能任己位也。鵠之言較，較，直也，射者所以直己志，或曰鵠，鳥名，射之難中，中之為俊，是以所射於侯取名也。淮南子曰「鳱鵠知來」，然則所云「正者，正也」亦鳥名，齊魯之閒名題肩為正，正鵠皆鳥之捷黠者。考工記曰「梓人為侯，廣與崇方，參分其廣而鵠居一焉」，則大侯之鵠方六尺，糝侯之鵠方四尺六寸大半寸，豻侯之鵠方三尺三寸少半寸。及，至也。武，迹也。中人之足長尺二寸，以豻侯計之，糝侯去地一丈五寸少半寸也，大侯去地二丈二尺五寸少半寸。凡侯北面，西方謂之左。前射三日，張侯設乏，欲使有事者豫志焉。</small>

#### 射前一日設樂縣 {#7.0.3}

樂人宿縣于阼階東，笙磬西面，其南笙鍾，其南鑮，皆南陳。<small>笙，猶生也。東為陽中，萬物以生，春秋傳曰「大蔟所以金奏，賛陽出滯，沽洗所以脩絜百物，考神納賔」，是以東方鍾磬謂之笙，皆編而縣之。周禮曰「凡縣鍾磬，半為堵，全為肆」，有鍾有磬為全。鑮如鍾而大，奏樂以鼓鑮為節。</small>建鼓在阼階西，南鼓，應鼙在其東，南鼓。<small>建，猶樹也，以木貫而載之，樹之跗也。南鼓，謂所伐面也。應鼙，應朔鼙也，先擊朔鼙，應之。鼙，小鼓也。在東，便其先擊小後擊大也。鼓不在東縣南，為君也。</small>

西階之西，頌磬東面，其南鍾，其南鑮，皆南陳。一建鼓在其南，東鼓，朔鼙在其北。<small>言成功曰頌。西為陰中，萬物之所成，春秋傳曰「夷則所以詠歌九則，平民無忒，無射所以宣布哲人之令德，示民軌義」，是以西方鍾磬謂之頌。朔，始也，奏樂先擊西鼙，樂為賔所由來也。鍾不言頌，鼙不言東鼓，義同，省文也。古文頌為庸。</small>一建鼓在西階之東，南面。<small>言面者，國君於其羣臣，備三面爾，無鍾磬，有鼓而已，其為諸侯則軒縣。</small>簜在建鼓之閒。<small>簜，竹也，謂笙簫之屬，倚於堂。</small>鼗倚于頌磬西紘。<small>鼗如鼓而小，有柄，賔至，搖之以奏樂也。紘，編磬繩也。設鼗於磬西，倚于紘也。王制曰「天子賜諸侯樂，則以柷將之，賜伯子男樂，則以鼗將之」。</small>

#### 射日陳燕具席位 {#7.0.4}

厥明，司宮尊于東楹之西，兩方壺，膳尊兩甒在南，有豐，冪用錫若絺，綴諸箭，蓋冪，加勺，又反之，皆玄尊，酒在北。<small>膳尊，君尊也，後陳之，尊之也。豐以承尊也，說者以為若井鹿盧，其為字從豆曲[^1]聲，近似豆，大而卑矣。冪，覆尊巾也。錫，細布也。絺，細葛也。箭，篠也。為冪蓋卷辟綴於篠，橫之也。又反之，為覆勺也。皆玄尊，二者皆有玄酒之尊，重本也。酒在北，尊統於君，南為上也。唯君面尊，言專惠也。今文錫或作緆，絺或作綌，古文箭作晉。</small>尊士旅食于西鑮之南，北面，兩圜壺。<small>旅，眾也。士眾食，未得正祿，謂庶人在官者。圜壺，變於方也。賤，無玄酒。</small>又尊于大侯之乏東北，兩壺獻酒。<small>為隸僕人巾車糝侯豻侯之獲者。獻讀為沙，沙酒濁，特泲之，必摩沙者也。兩壺皆沙酒，郊特牲曰「汁獻涗于醆酒」。服不之尊，俟時而陳於南，統於侯，皆東面。</small>

[^1]: 曲：字本作豐之上半。

設洗于阼階東南，罍水在東，篚在洗西，南陳。設膳篚在其北，西面。<small>或言南陳，或言西面，異其文也。</small>又設洗于獲者之尊西北，水在洗北，篚在南，東陳。<small>亦統於侯也。無爵，因服不也。有篚，為奠虛爵也。服不之洗，亦俟時而陳於其南。</small>

小臣設公席于阼階上，西鄉。司宮設賔席于戶西，南面，有加席。卿席賔東，東上。小卿賔西，東上。大夫繼而東上，若有東面者則北上。席工于西階之東，東上。諸公阼階西，北面，東上。<small>唯賔及公席布之也，其餘樹之於位後耳。小卿，命於其君者也。席於賔西，射禮辨貴賤也。諸公，大國有孤卿一人，與君論道，亦不典職如公矣。</small>

官饌。<small>百官各饌其所當共之物。</small>羹定。<small>亨肉孰也。射義曰「諸侯之射也，必先行燕禮」。燕禮，牲用狗。</small>

### 射前燕禮 {#7.1}

#### 命賔納賔 {#7.1.1}

射人告具于公，公升，即位于席，西鄉。小臣師納諸公卿大夫，諸公卿大夫皆入門右，北面，東上。士西方，東面，北上。大史在干侯之東北，北面，東上。士旅食者在士南，北面，東上。小臣師從者在東堂下，南面，西上。<small>大史在干侯東北，士旅食者在士南，為有侯，入庭深也。小臣師，正之佐也。正相君，出入君之大命。</small>

公降，立于阼階之東南，南鄉，小臣師詔揖諸公卿大夫，諸公卿大夫西面北上，揖大夫，大夫皆少進。<small>詔，告也。變爾言揖，亦以其入庭深也。上言大夫，誤衍耳。</small>大射正擯。<small>大射正，射人之長。</small>擯者請賔，公曰「命某為賔」。<small>某，大夫名。</small>擯者命賔，賔少進，禮辭。<small>命賔者，東面南顧。辭，辭以不敏。</small>反命。<small>以賔之辭告於君。</small>又命之，賔再拜稽首，受命。<small>又，復。</small>擯者反命，賔出，立于門外，北面。

公揖卿大夫，升就席，小臣自阼階下北面，請執冪者與羞膳者。<small>請士可使執君兩甒之冪及羞脯醢庶羞於君者。方圜壺獻無冪。</small>乃命執冪者，執冪者升自西階，立于尊南，北面，東上。<small>命者於西階前以公命命之。東上，執玄尊之冪為上。羞膳者從而東，由堂東升自北階，立于房中，西面，南上，不言命者，不升堂，畧之。</small>膳宰請羞于諸公卿者。<small>膳宰請者，異於君也。</small>

擯者納賔，賔及庭，公降一等揖賔，賔辟。<small>及，至也。辟，逡遁，不敢當盛。</small>公升，即席。<small>以賔將與主人為禮，不參之。</small>

#### 主人獻賔 {#7.1.2}

奏肆夏。<small>肆夏，樂章名，今亡。呂叔玉云「肆夏，時邁也」，時邁者，大平巡守祭山川之樂歌，其詩曰「明昭有周，式序在位」，又曰「我求懿德，肆于時夏」，奏此以延賔，其著宣王德勸賢與？周禮曰「賔出入奏肆夏」。</small>賔升自西階。主人從之，賔右北面，至再拜，賔答再拜。<small>主人，宰夫也，又掌賔客之獻飲食。君於臣雖為賔，不親獻，以其莫敢亢禮。</small>主人降洗，洗南，西北面。<small>賔將從降，鄉之。不於洗北，辟正主。</small>賔降階西，東面，主人辭降，賔對。<small>對，答。</small>主人北面盥，坐取觚，洗，賔少進，辭洗，主人坐奠觚于篚，興對，賔反位。<small>賔少進者，所辭異，宜違其位也。獻不用爵，辟正主。</small>主人卒洗，賔揖升。<small>賔每先升，尊也。</small>主人升，賔拜洗，主人賔右奠觚答拜，降盥，賔降，主人辭降，賔對，卒盥，賔揖升。

主人升，坐取觚。<small>取觚，將就瓦甒酌膳。</small>執冪者舉冪，主人酌膳，執冪者蓋冪，酌者加勺，又反之。<small>反之，覆勺。</small>筵前獻賔，賔西階上拜，受爵于筵前，反位，主人賔右拜送爵。<small>賔既拜，於筵前受爵，退復位。</small>宰胥薦脯醢。<small>宰胥，宰官之吏也。不使膳宰薦，不主於飲酒，變於燕。</small>賔升筵。庶子設折俎。<small>庶子，司馬之屬，掌正六牲之體者也。鄉射記曰「賔俎，脊脅肩肺」。不使膳宰設俎，為射變於燕。</small>

賔坐，左執觚，右祭脯醢，奠爵于薦右，興取肺，坐絕祭，嚌之，興加于俎，坐挩手，執爵，遂祭酒，興，席末坐啐酒，降席，坐奠爵，拜，告旨，執爵興，主人答拜。<small>降席，席西也。旨，美也。</small>樂闋。<small>闋，止也。樂止者，尊賔之禮盛於上也。</small>賔西階上北面坐，卒爵，興，坐奠爵，拜，執爵興，主人答拜。

#### 賔酢主人 {#7.1.3}

賔以虛爵降。<small>既卒爵，將酢也。</small>主人降，賔洗南西北面坐奠觚，少進，辭降，主人西階西東面，少進，對，賔坐取觚，奠于篚下，盥洗。<small>篚下，篚南。</small>主人辭洗，賔坐奠觚于篚，興對，卒洗，及階，揖升，主人升，拜洗如賔禮，賔降盥，主人降，賔辭降，卒盥，揖升。

酌膳、執冪如初，以酢主人于西階上，主人北面拜受爵，賔主人之左拜送爵。<small>賔南面授爵，乃於左拜，凡授爵，鄉所受者。</small>主人坐祭，不啐酒。<small>辟正主也。未薦者，臣也。</small>不拜酒。<small>主人之義。燕禮曰「不拜酒，不告旨」。</small>遂卒爵，興，坐奠爵，拜，執爵興，賔答拜。

主人不崇酒，以虛爵降，奠于篚。<small>不崇酒，辟正主也。崇，充也，謂謝酒惡相充實。</small>賔降，立于西階西，東面。<small>既受獻矣，不敢安盛。</small>擯者以命升賔，賔升，立于西序，東面。<small>命，公命也。東西牆謂之序。</small>

#### 主人獻公 {#7.1.4}

主人盥，洗象觚，升酌膳，東北面獻于公。<small>象觚，觚有象骨飾者也。取象觚東面，不言實之，變於燕。</small>公拜受爵，乃奏肆夏。<small>言乃者，其節異於賔。</small>主人降自西階，阼階下北面拜送爵。宰胥薦脯醢，由左房，庶子設折俎，升自西階。<small>自，由也。左房，東房也，人君左右房。鄉射記曰「主人俎，脊脅臂肺」也。</small>

公祭如賔禮，庶子賛授肺，不拜酒，立卒爵，坐奠爵，拜，執爵興。<small>凡異者，君尊，變於賔。</small>主人答拜，樂闋，升受爵，降奠于篚。

#### 主人受公酢 {#7.1.5}

更爵，洗，升酌散以降，酢于阼階下，北面坐奠爵，再拜稽首，公答拜。<small>更，易也，易爵，不敢襲至尊。古文更為受。</small>主人坐祭，遂卒爵，興，坐奠爵，再拜稽首，公答拜，主人奠爵于篚。

#### 主人酬賔 {#7.1.6}

主人盥洗，升媵觚于賔，酌散，西階上坐奠爵，拜，賔西階上北面答拜。<small>媵，送也。散，方壺之酒也。古文媵皆作騰。</small>主人坐祭，遂飲，賔辭，卒爵興，坐奠爵，拜，執爵興，賔答拜。<small>辭者，辭其代君行酒，不立飲也，比於正主酬也。</small>主人降洗，賔降，主人辭降，賔辭洗，卒洗，賔揖升，不拜洗。<small>不拜洗，酬而禮殺也。</small>

主人酌膳，賔西階上拜，受爵于筵前，反位，主人拜送爵，賔升席，坐祭酒，遂奠于薦東。<small>遂者，因坐而奠之，不北面也。奠之者，酬不舉也。</small>主人降，復位，賔降筵西，東南面立。<small>賔不立於序內，位彌尊。</small>

#### 二人媵觶將為賔舉旅酬 {#7.1.7}

小臣自阼階下請媵爵者，公命長。<small>命之使選於長幼之中也。卿則尊，士則卑。</small>小臣作下大夫二人媵爵。<small>作，使。</small>媵爵者阼階下皆北面再拜稽首，公答拜。<small>再拜稽首，拜君命。</small>媵爵者立于洗南，西面，北上，序進，盥洗角觶，升自西階，序進，酌散，交于楹北，降，適阼階下，皆奠觶，再拜稽首，執觶興，公答拜。<small>序，次第也，猶代也。先者既酌，右還而反，與後酌者交於西楹北，相左，俟於西階上乃降。往來以右為上。古文曰降造阼階下。</small>媵爵者皆坐祭，遂卒觶，興，坐奠觶，再拜稽首，執觶興，公答再拜，媵爵者執觶待于洗南。<small>待，待君命。</small>

小臣請致者。<small>請君使一人與、二人與，不必君命。</small>若命皆致，則序進，奠觶于篚，阼階下皆北面再拜稽首，公答拜。

媵爵者洗象觶，升實之，序進，坐奠于薦南，北上，降，適阼階下，皆再拜稽首送觶，公答拜。<small>既酌而代進，往來由尊北，交於東楹北，亦相左，奠於薦南，不敢必君舉。</small>媵爵者皆退反位。<small>反門右北面位。</small>

#### 公取媵觶酬賔遂旅酬 {#7.1.8}

公坐取大夫所媵觶，興以酬賔，賔降，西階下再拜稽首，小臣正辭，賔升成拜。<small>公起酬賔於西階，降尊以就卑也。正，長也。小臣長辭，變於燕。升成拜，復再拜稽首，先時君辭之，於禮若未成然。</small>公坐奠觶，答拜，執觶興，公卒觶，賔下拜，小臣正辭，賔升，再拜稽首。<small>不言成拜者，為拜故下，實未拜也。下不輒拜，禮殺也。下亦降也。發端，言降拜，因上事，言下拜。</small>公坐奠觶，答拜，執觶興。

賔進，受虛觶，降奠于篚，易觶，興洗。<small>賔進以臣道，就君受虛爵，君不親酌。凡爵不相襲者，於尊者言更，自敵以下言易。更，作新，易，有故之辭也。不言公酬賔於西階上及公反位者，尊君，空其文也。</small>公有命，則不易不洗，反升酌膳，下拜，小臣正辭，賔升，再拜稽首，公答拜。<small>不易，君義也，不洗，臣禮也。</small>賔告于擯者，請旅諸臣，擯者告于公，公許。<small>旅，序也。賔欲以次序勸諸臣酒。</small>

賔以旅大夫于西階上，擯者作大夫長升受旅。<small>作，使也。使之以長幼之次，先孤卿，後大夫。</small>賔大夫之右坐奠觶，拜，執觶興，大夫答拜。<small>賔在右，相飲之位。</small>賔坐祭，立卒觶，不拜。<small>酬而禮殺。</small>若膳觶也，則降更觶，洗，升實散，大夫拜受，賔拜送，遂就席。<small>言更觶，尊卿，尊卿則賔禮殺。</small>大夫辯受酬，如受賔酬之禮，不祭酒，卒受者以虛觶降，奠于篚，復位。<small>卒，猶已也。今文辯作徧。</small>

#### 主人獻卿 {#7.1.9}

主人洗觚，升實散，獻卿于西階上。<small>酬賔而後獻卿，飲酒禮成於酬。</small>司宮兼卷重席，設于賔左，東上。<small>言兼卷，則每卿異席。重席，蒲筵緇布純。席卿言東上，統於君。席自房來。</small>卿升，拜受觚，主人拜送觚，卿辭重席，司宮徹之。<small>徹，猶去也。重席雖非加，猶為其重累。辭之，辟君。</small>乃薦脯醢。卿升席。庶子設折俎。<small>卿折俎未聞，蓋用脊脅臑折肺。卿有俎者，射禮尊。</small>

卿坐，左執爵，右祭脯醢，奠爵于薦右，興取肺，坐絕祭，不嚌肺，興，加于俎，坐挩手，取爵，遂祭酒，執爵興，降席，西階上北面坐卒爵，興，坐奠爵，拜，執爵興。<small>陳酒肴，君之惠也。不嚌啐，事在射，臣之意。</small>主人答拜，受爵，卿降，復位。<small>復西面位，不酢，辟君。</small>辯獻卿，主人以虛爵降，奠于篚，擯者升卿，卿皆升，就席。

若有諸公，則先卿獻之，如獻卿之禮，席于阼階西，北面，東上，無加席。<small>公，孤也。席之北面，為大尊，屈之也。亦因阼階上近君，近君則親寵苟敬私昵之坐。</small>

#### 二人再媵觶 {#7.1.10}

小臣又請媵爵者，二大夫媵爵如初。請致者。若命長致，則媵爵者奠觶于篚。<small>命長致者，使長者一人致也。公或時未能舉，自優暇。</small>一人待于洗南。<small>不致者。</small>長致者阼階下再拜稽首，公答拜。<small>再拜稽首，拜君命。</small>洗象觶，升實之，坐奠于薦南，降，與立于洗南者二人皆再拜稽首送觶，公答拜。<small>奠於薦南，先媵者上觶之處也。二人皆拜如初，共勸君飲之。</small>

#### 公又行一觶為卿舉旅 {#7.1.11}

公又行一爵，若賔若長，唯公所賜。<small>一爵，先媵者之下觶也。若賔若長，禮殺也。長，孤卿之尊者也。於是言賜，射禮明尊卑。</small>以旅于西階上如初。<small>賜賔則以酬長，賜長則以酬賔，大夫長升受旅以辯。</small>大夫卒受者以虛觶降，奠于篚。

#### 主人獻大夫 {#7.1.12}

主人洗觚，升，獻大夫于西階上，大夫升，拜受觚，主人拜送觚，大夫坐祭，立卒爵，不拜既爵，主人受爵，大夫降復位。<small>既，盡也。大夫卒爵不拜，賤不備禮。</small>胥薦主人于洗北，西面，脯醢，無脀。<small>胥，宰官之吏。主人，下大夫也。先大夫薦之，尊之也。不薦于上，辟正主。脀，俎實。</small>辯獻大夫，遂薦之，繼賔以西，東上，若有東面者則北上。卒，擯者升大夫。大夫皆升，就席。<small>辯獻乃薦，畧賤也。亦獻後布席也。</small>

#### 作樂娛賔 {#7.1.13}

乃席工于西階上，少東，小臣納工，工六人，四瑟。<small>工，謂瞽矇善歌諷誦詩者也。六人，大師少師各一人，上工四人。四瑟者，禮大樂眾也。</small>僕人正徒相大師，僕人師相少師，僕人士相上工。<small>徒，空手也。僕人正，僕人之長，師，其佐也，士，其吏也。天子視瞭相工，諸侯兼官，是以僕人掌之。大師少師，工之長也。凡國之瞽矇正焉。杜蒯曰「曠也大師也」。於是分別工及相者。射禮明貴賤。</small>相者皆左何瑟，後首、內弦、挎越、右手相。<small>謂相上工者，後首，主於射，畧於此樂。內弦挎越，以右手相工，由便也。越，瑟下孔，所以發越其聲者也。古文後首為後手。</small>後者徒相入。<small>謂相大師少師者也。上列官之尊卑，此言先後之位，亦所以明貴賤。凡相者以工出入。</small>小樂正從之。<small>從大師也。後升者，變於燕也。小樂正，於天子樂師也。</small>升自西階，北面，東上。<small>工六人。</small>坐授瑟，乃降。<small>相者也，降立于西縣之北。</small>小樂正立于西階東。<small>不統於工，明工雖眾，位猶在此。</small>乃歌鹿鳴三終。<small>鹿鳴，小雅篇也。人君與臣下及四方之賔燕，講道脩政之樂歌也，言己有旨酒，以召嘉賔，與之飲者，樂嘉賔之來，示我以善道，又樂嘉賔有孔昭之明德，可則傚也。歌鹿鳴三終而不歌四牡、皇皇者華，主於講道，畧於勞苦與諮事。</small>

主人洗，升實爵，獻工，工不興，左瑟。<small>工歌而獻之，以事報之也。洗爵獻工，辟正主也。獻不用觚，工賤，異之也。工不興，不能備禮。左瑟，便其右。大師無瑟，於是言左瑟者，節也。</small>一人拜受爵。<small>謂大師也。言一人者，工賤，同之也。工拜於席。</small>主人西階上拜送爵。薦脯醢。<small>輒薦之，變於大夫。</small>使人相祭。<small>使人相者，相其祭薦祭酒。</small>卒爵，不拜，主人受虛爵。眾工不拜，受爵，坐祭，遂卒爵。辯有脯醢，不祭。<small>相者，相其祭酒而已。</small>主人受爵，降奠于篚，復位。

大師及少師、上工皆降，立于鼓北，羣工陪于後。<small>鼓北，西縣之北也。言鼓北者，與鼓齊面，餘長在後也。羣工陪于後，三人為列也。於是時小樂正亦降立於其南，北面。工立，僕人立于其側，坐則在後。考工記曰「鼓人為臯陶，長六尺有六寸」。</small>乃管新宮三終。<small>管，謂吹簜以播新宮之樂。其篇亡，其義未聞。笙從工而入，既管不獻，畧下樂也。立于東縣之中。</small>卒管，大師及少師、上工皆東坫之東南，西面，北上，坐。<small>不言縣北，統於堂也。於是時大樂正還北面立于其南。</small>

### 射禮第一番 {#7.2}

#### 將射立司正安賔察儀 {#7.2.1}

擯者自阼階下請立司正。<small>三爵既備，上下樂作，君將留羣臣而射，宜更立司正以監之，察儀法也。</small>公許，擯者遂為司正。<small>君許其請，因命用之。不易之者，俱相禮，其事同也。</small>司正適洗，洗角觶，南面坐奠于中庭。<small>奠觶者，著其位以顯其事，威儀多也。</small>升，東楹之東受命于公，西階上北面命賔諸公卿大夫「公曰以我安」，賔諸公卿大夫皆對曰「諾！敢不安」。<small>以我安者，君意殷勤欲留之，以我故安也。</small>

司正降自西階，南面坐取觶，升酌散、降，南面坐奠觶。<small>奠於中庭故處。</small>興，右還，北面少立，坐取觶，興，坐，不祭，卒觶，奠之，興，再拜稽首，左還，南面坐取觶，洗，南面反奠于其所，北面立。<small>皆所以自昭明於眾也。將於觶南北面則右還，於觶北南面則左還，如是得從觶西往來也。必從觶西往來者，為君在阼，不背之也。</small>

#### 請射納射器誓射比耦 {#7.2.2}

司射適次，袒決遂，執弓，挾乘矢，於弓外見鏃於弣，右巨指鉤弦。<small>司射，射人也。次，若今時更衣處，張幃席為之，耦次在洗東南。袒，左免衣也。決，猶闓也，以象骨為之，著右巨指，所以鉤弦而闓之。遂，射韝也，以朱韋為之，著左臂，所以遂弦也。方持弦矢曰挾。乘矢，四矢。弣，弓杷也。見鏃焉，順其射也。右巨指，右手大擘，以鉤弦，弦在旁，挾由便也。古文挾皆作接。</small>自阼階前曰「為政請射」。<small>為政，謂司馬也。司馬，政官，主射禮。</small>遂告曰「大夫與大夫，士御於大夫」。<small>因告選三耦於君。御，猶侍也。大夫與大夫為耦，不足則士侍於大夫，與為耦也。今文於為于。</small>遂適西階前，東面，右顧，命有司納射器。<small>納，內也。</small>射器皆入，君之弓矢適東堂，賔之弓矢與中籌豐皆止于西堂下，眾弓矢不挾，緫眾弓矢楅皆適次而俟。<small>中，閭中，筭器也。籌，筭也。豐，可奠射爵者。眾弓矢，三耦及卿大夫以下弓矢也。司射矢亦止西堂下。眾弓矢不挾，則納公與賔弓矢者挾之。楅，承矢器。今文俟作待。</small>工人士與梓人升自北階，兩楹之閒，䟽數容弓，若丹若墨，度尺而午，射正莅之。<small>工人士、梓人皆司空之屬，能正方圜者。一從一橫曰午，謂畫物也。射正，司射之長。</small>卒畫，自北階下，司宮埽所畫物，自北階下。<small>埽物，重射事也。工人士、梓人、司宮位在北堂下。</small>大史俟于所設中之西，東面以聽政。<small>中未設也。大史俟焉，將有事也。鄉射禮曰「設中，南當楅，西當西序，東面」。</small>

司射西面誓之曰「公射大侯，大夫射參，士射干，射者非其侯，中之不獲，卑者與尊者為耦，不異侯」，大史許諾。<small>誓，猶告也。古文異作辭。</small>

遂比三耦。<small>比，選次之也。不言面者，大夫在門右北面，士西方東面。</small>三耦俟于次北，西面，北上。<small>未知其耦。今文俟為立。</small>司射命上射曰「某御於子」，命下射曰「子與某子射」，卒，遂命三耦取弓矢于次。<small>取弓矢不拾者，次中隱蔽處。</small>

#### 司射誘射 {#7.2.3}

司射入于次，搢三挾一个，出于次，西面揖，當階北面揖，及階揖，升堂揖，當物北面揖，及物揖，由下物少退，誘射。<small>搢，扱也。挾一个，挾於弦也。个，猶枚也。由下物而少退，謙也。誘，猶教也，「夫子循循然善誘人」。</small>射三侯，將乘矢，始射干，又射參，大侯再發。<small>將，行也。行四矢，象有事於四方，詩云「四矢反兮，以御亂兮」。</small>卒射，北面揖。<small>揖於當物之處。不南面者，為不背卿。</small>及階，揖降，如升射之儀。

遂適堂西，改取一个挾之。<small>改，更也。不射而挾矢，示有事也。</small>遂取扑搢之，以立于所設中之西南，東面。<small>扑，所以撻犯教者也。於是言立，著其位也。鄉射記曰「司射之弓矢與扑倚於西階之西」。</small>

#### 三耦射 {#7.2.4}

司馬師命負侯者「執旌以負侯」。<small>司馬師，正之佐也。欲令射者見侯與旌，深志於侯中也。負侯，獲者也。天子服不氏下士一人，徒四人，掌以旌居乏待獲。析羽為旌。</small>負侯者皆適侯，執旌負侯而俟，司射適次，作上耦射。<small>作，使也。</small>司射反位。

上耦出次，西面揖進，上射在左，並行，當階北面揖，及階揖，上射先升三等，下射從之，中等。<small>上射在左，便射位也。中，猶閒也。</small>上射升堂，少左，下射升，上射揖，並行。<small>並，併也，併東行。</small>皆當其物，北面揖，及物揖，皆左足履物，還，視侯中，合足而俟。<small>視侯中，各視其侯之中。大夫耦則視參中，參中十四尺，士耦則視干中，干中十尺。</small>司馬正適次，袒決遂，執弓，右挾之，出，升自西階，適下物，立于物閒，左執弣，右執簫，南揚弓，命去侯。<small>司馬正，政官之屬。簫，弓末。揚弓者，執下末。揚，猶舉也。適下物，由上射後東過也。命去侯者，將射當獲也。鄉射禮曰「西南面，立於物閒」。</small>負侯皆許諾，以宮趨，直西，及乏南，又諾以商，至乏，聲止。<small>宮為君，商為臣，其聲和相生也。鄉射禮曰「獲者執旌許諾」。古文聲為磬。</small>授獲者，退立于西方，獲者興，共而俟。<small>大侯，服不氏負侯，徒一人居乏，相代而獲，參侯、干侯徒負侯居乏，不相代，鄉射禮曰「獲者執旌許諾，聲不絕，以至于乏，坐東面偃旌，興而俟」。古文獲皆作護，非也。</small>司馬正出于下射之南，還其後，降自西階，遂適次，釋弓，說決拾，襲，反位。<small>拾，遂也。鄉射禮曰「司馬反位，立于司射之南」。</small>司射進，與司馬正交于階前，相左，由堂下西階之東北面視上射，命曰「毋射獲，毋獵獲」，上射揖，司射退，反位。<small>射獲，矢中乏也。從旁為獵。</small>

乃射，上射既發，挾矢而后下射射，拾發以將乘矢。<small>拾，更也。將，行也。</small>獲者坐而獲。<small>坐言獲也。</small>舉旌以宮，偃旌以商。<small>再言獲也。</small>獲而未釋獲。<small>但言獲，未釋筭。古文釋為舍。</small>卒射，右挾之，北面揖，揖如升射。<small>右挾之，右手挾弦。</small>上射降三等，下射少右從之，中等，並行，上射于左，與升射者相左，交于階前，相揖，適次，釋弓，說決拾，襲，反位。<small>上射於左，由下射階上少右，乃降待之。言襲者，凡射皆袒。</small>三耦卒射亦如之。

司射去扑，倚于階西，適阼階下，北面告于公曰「三耦卒射」，反，搢扑，反位。

#### 三耦射後取矢 {#7.2.5}

司馬正袒決遂，執弓，右挾之，出，與司射交于階前，相左。<small>出，出於次也。袒時亦適次。</small>升自西階，自右物之後，立于物閒，西南面，揖弓，命取矢。<small>揖，推之。</small>負侯許諾，如初去侯，皆執旌以負其侯而俟。<small>俟小臣取矢，以旌指教之。</small>司馬正降自西階，北面命設楅。<small>此出于下射之南，還其後而降之。</small>小臣師設楅，司馬正東面，以弓為畢。<small>畢，所以教助執事者。鄉射記曰「乃設楅于中庭，南當洗，東肆」。</small>既設楅，司馬正適次，釋弓，說決拾，襲，反位，小臣坐委矢于楅，北括，司馬師坐乘之。<small>乘，四四數之。</small>卒，若矢不備，則司馬正又袒執弓，升，命取矢如初，曰「取矢不索」，乃復求矢，加于楅，卒，司馬正進坐，左右撫之，興，反位。<small>左右撫，分上下射。此坐皆北面。</small>

### 射禮第二番 {#7.3}

#### 將射命耦 {#7.3.1}

司射適西階西，倚扑，升自西階，東面請射于公。<small>倚扑者，將即君前，不敢佩刑器也。升堂者，欲諸公卿大夫辯聞也。</small>公許，遂適西階上命賔御于公，諸公卿則以耦告于上，大夫則降，即位而后告。<small>告諸公卿於堂上，尊之也。</small>司射自西階上北面告于大夫曰「請降」，司射先降，搢扑，反位，大夫從之降，適次，立于三耦之南，西面，北上。<small>適次，由次前而北，西面立。</small>司射東面于大夫之西比，耦大夫與大夫，命上射曰「某御於子」，命下射曰「子與某子射」，卒，遂比眾耦。<small>眾耦，士也。</small>眾耦立于大夫之南，西面北上。

若有士與大夫為耦，則以大夫之耦為上。<small>為上，居羣士之上。</small>命大夫之耦曰「子與某子射」，告於大夫曰「某御於子」。<small>士雖為上射，其辭猶尊大夫。</small>命眾耦，如命三耦之辭，諸公卿皆未降。<small>言未降者，見其志在射。</small>

#### 三耦拾取矢于楅 {#7.3.2}

遂命三耦各與其耦拾取矢，皆袒決遂，執弓，右挾之。<small>此命入次之事也。司射既命而反位，不言之者，上射出，當作取矢，事未訖。</small>一耦出，西面揖，當楅，北面揖，及楅揖。<small>三耦同入次，其出也，一一上射出，西面立，司射作之，乃揖行也。當楅，楅正南之東西。</small>上射東面，下射西面，上射揖進，坐橫弓，卻手自弓下取一个，兼諸弣，興，順羽且左還，毋周，反面揖。<small>橫弓者，南踣弓也。卻手自弓下取矢者，以左手在弓表，右手從裏取之，便也。兼，并也。并矢於弣，當順羽，既又當執弦。順羽者，手放而下，備不整理也。左還，反其位。毋周，右還而反東面也。君在阼，還周則下射將背之。古文且為阻。</small>下射進，坐橫弓，覆手自弓上取一个，兼諸弣，興，順羽，且左還，毋周，反面揖。<small>橫弓，亦南踣弓也。人東西鄉，以南北為橫。覆手自弓上取矢，以左手在弓裏，右手從表取之，便也。</small>既拾取矢，梱之。<small>梱，齊等之也。古文梱作魁。</small>兼挾乘矢，皆內還，南面揖。<small>內還者，上射左，下射右，不皆右還，亦以君在阼，嫌下射，故左還而背之也。上以陽為內，下以陰為內，因其宜可也。</small>適楅南，皆左還，北面揖，搢三挾一个。<small>楅南，鄉當楅之位也。</small>揖，以耦左還，上射於左。<small>以，猶與也。言以者，耦之事成於此，意相人耦也。上射轉居左，便其反位也。上射少北，乃東面。</small>退者與進者相左，相揖，退釋弓矢于次，說決拾，襲，反位。

二耦拾取矢，亦如之，後者遂取誘射之矢，兼乘矢而取之，以授有司于次中，皆襲，反位。<small>有司納射器，因留，主授受之。</small>

#### 三耦再射釋獲 {#7.3.3}

司射作射如初，一耦揖、升如初，司馬命去侯，負侯許諾如初，司馬降，釋弓，反位，司射猶挾一个，去扑，與司馬交于階前，適阼階下，北面請釋獲于公。<small>猶，守故之辭，於此言之者，司射既誘射，恆執弓挾矢以掌射事，備尚未知，當教之也。今三耦卒射，眾足以知之矣，猶挾之者，君子不必也。</small>公許，反，搢扑，遂命釋獲者設中，以弓為畢，北面。<small>北面立于所設中之南，當視之也。鄉射禮曰「設中，南當楅，西當西序」。</small>大史釋獲，小臣師執中，先首，坐設之，東面，退，大史實八筭于中，橫委其餘于中西，興，共而俟。<small>先，猶前也。命大史而小臣師設之，國君官多也。小臣師退，反東堂下位。鄉射禮曰「橫委其餘于中西，南末」。</small>司射西面命曰「中離維綱，揚觸，梱復，公則釋獲，眾則不與，<small>離，猶過也、獵也。侯有上下綱，其邪制躬舌之角者為維。或曰維當為絹，絹，綱耳。揚觸者，謂矢中他物，揚而觸侯也。楅復，謂矢至侯，不著而還。復，復反也。公則釋獲，優君也。眾當中鵠而著。古文楅作魁。</small>唯公所中，中三侯皆獲」。<small>值中一侯則釋獲。</small>釋獲者命小史，小史命獲者。<small>傳告服不，使知此司射所命。</small>司射遂進由堂下，北面視上射，命曰「不貫不釋」，上射揖，司射退，反位。<small>貫，猶中也。射不中鵠不釋筭。古文貫作關。</small>釋獲者坐取中之八筭，改實八筭，興，執而俟。<small>執所取筭。</small>

乃射，若中，則釋獲者每一个釋一筭，上射於右，下射於左，若有餘筭，則反委之。<small>委餘筭，禮貴異。</small>又取中之八筭，改實八筭于中，興，執而俟，三耦卒射。

#### 君與賔耦射 {#7.3.4}

賔降，取弓矢于堂西。<small>不敢與君並俟告。取之以升，俟君事畢。</small>諸公卿則適次，繼三耦以南。<small>言繼三耦，明在大夫北。</small>公將射，則司馬師命負侯，皆執其旌以負其侯而俟。<small>君尊，若始焉。</small>司馬師反位，隸僕人埽侯道。<small>新之。</small>司射去扑，適阼階下，告射于公，公許，適西階東告于賔。<small>告當射也。今文曰阼階下，無適。</small>遂搢扑，反位，小射正一人取公之決拾于東坫上，一小射正授弓拂弓，皆以俟于東堂。<small>授弓，當授大射正。拂弓，去塵。</small>

公將射，則賔降，適堂西，袒決遂，執弓，搢三挾一个，升自西階，先待于物北一笴，東面立。<small>不敢與君併。笴，矢幹。東面立，鄉君也。</small>司馬升，命去侯如初，還右，乃降，釋弓，反位。<small>還右，還君之右也，猶出下射之南，還其後也。今文曰右還。</small>公就物，小射正奉決拾以笥，大射正執弓，皆以從於物。<small>笥，萑葦器。大射正舍司正，親其職。</small>小射正坐奠笥于物南，遂拂以巾，取決，興，賛設決、朱極三。<small>極，猶放也，所以韜指，利放弦也，以朱韋為之。三者，食指、將指、無名指。無極，放弦契於此指，多則痛，小指短，不用。</small>小臣正賛袒，公袒朱襦，卒袒，小臣正退俟于東堂，小射正又坐取拾，興，賛設拾，以笥退奠于坫上，復位。<small>既袒乃設拾。拾，當以韝襦上。</small>大射正執弓，以袂順左右隈，上再下壹，左執弣，右執簫，以授公，公親揉之。<small>順，放之也。隈，弓淵也。揉，宛之，觀其安危也。今文順為循，古文揉為紐。</small>小臣師以巾內拂矢而授矢于公，稍屬。<small>內拂，恐塵及君也。稍屬，不搢矢。</small>大射正立于公後，以矢行告于公。<small>若不中，使君當知而改其度。</small>下曰留，上曰揚，左右曰方。<small>留，不至也。揚，過去也。方，出旁也。</small>公既發，大射正受弓而俟，拾發以將乘矢。<small>公，下射也，而先發，不留尊也。</small>公卒射，小臣師以巾退，反位，大射正受弓。<small>受弓以授有司於東堂。</small>小射正以笥受決拾，退奠于坫上，復位，大射正退，反司正之位，小臣正賛襲，公還而后賔降，釋弓于堂西，反位于階西，東面。<small>階西東面，賔降位。</small>

公即席，司正以命升賔，賔升復筵而后卿大夫繼射。

#### 公卿大夫及眾耦皆射 {#7.3.5}

諸公卿取弓矢于次中，袒決遂，執弓，搢三挾一个，出，西面揖，揖如三耦，升射、卒射、降如三耦，適次，釋弓，說決拾，襲，反位。

眾皆繼射，釋獲皆如初。<small>諸公卿言取弓矢，眾言釋獲，互言也。</small>卒射，釋獲者遂以所執餘獲適阼階下，北面告于公曰「左右卒射」。<small>司射不告者，釋獲者於是有事，宜終之也。餘獲，餘筭也，無餘筭則無所執。古文曰餘筭。</small>反位，坐委餘獲于中西，興，共而俟。

#### 射訖取矢 {#7.3.6}

司馬袒執弓，升，命取矢如初，負侯許諾，以旌負侯如初，司馬降，釋弓如初，小臣委矢于楅，如初。<small>司馬，司馬正。於是司馬師亦坐乘矢。</small>賔諸公卿大夫之矢皆異束之以茅，卒，正坐左右撫之，進束，反位。<small>異束大夫矢，尊，殊之也。正，司馬正也。進，前也。又言束，整結之，示親也。</small>賔之矢則以授矢人于西堂下。<small>是言矢人，則納射器之有司，各以其器名官職。不言君矢，小臣以授矢人于東堂下可知。</small>司馬釋弓，反位而后卿大夫升就席。<small>此言其升，前小臣委矢於楅。</small>

#### 數左右獲筭多少 {#7.3.7}

司射適階西，釋弓，去扑，襲，進由中東，立于中南，北面視筭。<small>釋弓去扑，射事已也。</small>釋獲者東面于中西坐，先數右獲。<small>固東面矣，復言之者，少南，就右獲。</small>二筭為純。<small>純，猶全也，耦陰陽也。</small>一純以取，實于左手，十純則縮而委之。<small>縮，從也。於數者東西為從。古文縮皆作蹙。</small>每委異之。<small>易校數。</small>有餘純，則橫諸下。<small>又異之也，自近為下。</small>一筭為奇，奇則又縮諸純下。<small>又從之。</small>興，自前適左。<small>從中前北也，更端，故起。</small>東面坐。<small>少北於故。</small>坐，兼斂筭，實于左手，一純以委，十則異之。<small>變於右也。</small>其餘如右獲。<small>謂所縮所橫者。</small>司射復位，釋獲者遂進取賢獲，執之，由阼階下北面告于公。<small>賢獲，勝黨之筭也。執之者，齊而取其餘。</small>若右勝，則曰右賢於左，若左勝，則曰左賢於右，以純數告，若有奇者，亦曰奇。<small>告曰「某賢於某若干純、若干奇」。</small>若左右鈞，則左右各執一筭以告，曰左右鈞，還復位，坐，兼斂筭，實八筭于中，委其餘于中西，興，共而俟。

#### 飲不勝者 {#7.3.8}

司射命設豐。<small>當飲不勝者射爵。</small>司官士奉豐，由西階升，北面坐設于西楹西，降復位。

勝者之弟子洗觶，升酌散，南面坐奠于豐上，降反位。<small>弟子，其少者也。不授者，射爵猶罰爵，畧之。</small>司射遂袒執弓，挾一个，搢扑，東面于三耦之西，命三耦及眾射者「勝者皆袒決遂，執張弓，<small>執張弓，言能用之也。右手挾弦。</small>不勝者皆襲，說決拾，卻左手，右加弛弓于其上，遂以執弣」。<small>固襲說決拾矣，復言之者，起勝者也。不勝者執弛弓，言不能用之也。兩手執弣，無所挾也。</small>司射先反位。<small>居前，俟所命入次而來飲。</small>三耦及眾射者皆升，飲射爵于西階上。<small>不勝之黨無不飲。</small>小射正作升飲射爵者，如作射。

一耦出，揖如升射，及階，勝者先升，升堂，少右。<small>先升，尊賢也。少右，辟飲者，亦因相飲之禮然。</small>不勝者進，北面坐取豐上之觶，興，少退，立卒觶，進，坐奠于豐下，興，揖。<small>立卒觶，不祭不拜，受罰，不備禮也。右手執觶，左手執弓。</small>不勝者先降。<small>後升先降，畧之，不由次也。降而少右，復並行。</small>與升飲者相左，交于階前，相揖，適次，釋弓，襲，反位。

僕人師繼酌射爵，取觶實之，反奠于豐上，退俟于序端。<small>僕人師酌者，君使之代弟子也。自此以下，辯為之酌。</small>升飲者如初，三耦卒飲。

若賔諸公卿大夫不勝，則不降，不執弓，耦不升。<small>此耦謂士也，諸公卿或闕，士為之耦者不升。其諸公卿大夫相為耦者不降席，重恥尊也。</small>僕人師洗，升實觶以授，賔諸公卿大夫受觶于席，以降，適西階上，北面立飲，卒觶，授執爵者，反就席。<small>雖尊，亦西階上立飲，不可以己尊枉正罰也。授爵而不奠豐，尊大夫也。</small>

若飲公，則侍射者降，洗角觶，升酌散，降拜。<small>侍射，賔也。飲君則不敢以為罰，從致爵之禮也。</small>公降一等，小臣正辭，賔升再拜稽首，公答再拜，賔坐祭，卒爵，再拜稽首，公答再拜，賔降，洗象觶，升酌膳以致，下拜，小臣正辭，升再拜稽首，公答再拜，公卒觶，賔進受觶，降洗散觶，升實散，下拜，小臣正辭，升再拜稽首，公答再拜。<small>賔復酌自飲者，夾爵也。但如致爵，則無以異於燕也。夾爵，亦所以恥公也。所謂若飲君，燕則夾爵。</small>賔坐，不祭，卒觶，降奠于篚，階西東面立。<small>不祭，象射爵。</small>擯者以命升賔，賔升就席。<small>擯者，司正也。今文席為筵。</small>

若諸公卿大夫之耦不勝，則亦執弛弓，特升飲。<small>此耦亦謂士也。特，猶獨也。以尊與卑為耦而又不勝，使之獨飲，若無倫匹，孤賤也。</small>眾皆繼飲射爵，如三耦，射爵辯，乃徹豐與觶。<small>徹，除也。</small>

#### 獻獲者 {#7.3.9}

司宮尊侯于服不之東北，兩獻酒，東面，南上，皆加勺，設洗于尊西北，篚在南，東肆，實一散于篚。<small>為大侯獲者設尊也。言尊侯者，獲者之功由侯也。不於初設之者，不敢必君射也。君不射，則不獻大侯之獲者。散，爵名，容五升。</small>司馬正洗散，遂實爵，獻服不。<small>言服不者，著其官，尊大侯也。服不，司馬之屬，掌養猛獸而教擾之者。洗酌皆西面。</small>服不侯西北三步，北面拜受爵。<small>近其所為獻。</small>司馬正西面拜送爵，反位。<small>不俟卒爵，畧賤也。此終言之，獻服不之徒乃反位。</small>宰夫有司薦，庶子設折俎。<small>宰夫有司，宰夫之吏也。鄉射記曰「獲者之俎，折脊脅肺」。</small>

卒錯，獲者適右个，薦俎從之。<small>不言服不，言獲者，國君大侯，服不負侯，其徒居乏待獲，變其文，容二人也。司馬正皆獻之。薦俎已錯，乃適右个，明此獻己，己歸功於侯也。適右个由侯內。鄉射記曰「東方謂之右个」。</small>獲者左執爵，右祭薦俎，二手祭酒。<small>祭俎不奠爵，不備禮也。二手祭酒者，獲者南面於俎北，當為侯祭於豆閒，爵反注，為一手不能正也。此薦俎之設，如於北面人焉。天子祝侯曰「唯若寧侯，無或若女不寧侯，不屬於王所，故抗而射女，強飲強食，貽女曾孫諸侯百福」。諸侯以下，祝辭未聞。</small>適左个，祭如右个，中亦如之。<small>先祭个後中者，以外即之至中，若神在中。鄉射禮曰「獻獲者，俎與薦皆三祭」。</small>卒祭，左个之西北三步，東面。<small>此鄉受獻之位也。不北面者，嫌為侯卒爵。</small>設薦俎，立卒爵。<small>不言不拜既爵，司馬正已反位，不拜可知也。鄉射禮曰「獲者薦右東面立飲」。</small>司馬師受虛爵，洗獻隸僕人與巾車獲者，皆如大侯之禮。<small>隸僕人埽侯道，巾車張大侯及參侯干侯之獲者，其受獻之禮如服不也。隸僕人巾車，於服不之位受之，功成於大侯也。不言量人者，此自後以及先可知。</small>

卒，司馬師受虛爵，奠于篚。<small>獲者之篚。</small>獲者皆執其薦，庶子執俎從之，設于乏少南。<small>少南，為復射妨旌也。隸僕人、巾車、量人自服不而南。</small>服不復負侯而俟。

#### 獻釋獲者 {#7.3.10}

司射適階西，去扑，適堂西，釋弓，說決拾，襲，適洗，洗觚，升實之，降，獻釋獲者于其位，少南。<small>獻釋獲者與獲者異，文武不同也。去扑者，扑不升堂也。少南，辟中。</small>薦脯醢、折俎，皆有祭。<small>俎與服不同，唯祭一為異。</small>釋獲者薦右東面拜受爵，司射北面拜送爵。

釋獲者就其薦坐，左執爵，右祭脯醢，興取肺，坐祭，遂祭酒。<small>祭俎不奠爵，亦賤不備禮。</small>興，司射之西，北面立卒爵，不拜既爵，司射受虛爵，奠于篚。釋獲者少西辟薦，反位。<small>辟薦少西之者，為復射妨司射視筭，亦辟俎也。</small>

司射適堂西，袒決遂，取弓，挾一个，適階西，搢扑以反位。<small>為將復射。</small>

### 射禮第三番 {#7.4}

#### 將以樂射射者拾取矢 {#7.4.1}

司射倚扑于階西，適阼階下，北面請射于公如初。<small>不升堂，賔諸公卿大夫既射矣，聞之可知。</small>反搢扑，適次，命三耦皆袒決遂，執弓，序出取矢。<small>曏言拾，是言序，互言耳。</small>司射先反位。<small>言先，先三耦也。司射既命三耦以入次之事，即反位。三耦入次，袒決遂，執弓挾矢，乃出反次外西面位。曏不言司射先反位，三耦未有次位，無所先也。</small>三耦拾取矢如初，小射正作取矢如初。<small>小射正，司射之佐。作取矢，禮殺，代之。</small>三耦既拾取矢，諸公卿大夫皆降如初位，與耦入於次，皆袒決遂，執弓，皆進當楅，進坐，說矢束，上射東面，下射西面，拾取矢如三耦。<small>皆進當楅，進三耦揖之位也。凡繼射，命耦而已，不作射，不作取矢，從初。</small>

若士與大夫為耦，士東面，大夫西面，大夫進坐，說矢束，退反位。<small>說矢束，自同於三耦，謙也。</small>耦揖進坐，兼取乘矢，興，順羽，且左還，毋周，反面揖。<small>兼取乘矢，不敢與大夫拾。</small>大夫進坐，亦兼取乘矢，如其耦，北面搢三挾一个，揖進，大夫與其耦皆適次，釋弓，說決拾，襲，反位，諸公卿升就席。<small>大夫反位，諸公卿乃升就席，大夫與己上下位。</small>

眾射者繼拾取矢，皆如三耦，遂入于次，釋弓矢，說決拾，襲，反位。

#### 以樂節射 {#7.4.2}

司射猶挾一个以作射如初，一耦揖升如初，司馬升，命去侯，負侯許諾，司馬降，釋弓反位，司射與司馬交于階前，倚扑于階西，適阼階下，北面請以樂于公，公許。<small>請奏樂以為節也。始射，獲而未釋獲，復釋獲，復用樂行之，君子之於事也，始取苟能，中課有功，終用成法，教化之漸也。射用應樂為難，孔子曰「射者何以聽，循聲而發，發而不失正鵠者，其唯賢者乎」。</small>

司射反，搢扑，東面命樂正曰「命用樂」。<small>言君有命用樂射也。樂正在工南，北面。</small>樂正曰「諾」，司射遂適堂下，北面視上射，命曰「不鼓不釋」。<small>不與鼓節相應不釋筭也。鼓亦樂之節，學記曰「鼓無當於五聲，五聲不得不和」。凡射之鼓節，投壺其存者也，周禮射節「天子九，諸侯七，卿大夫以下五」。</small>上射揖，司射退反位，樂正命大師曰「奏貍首，閒若一」。<small>樂正西面受命，左還，東面命大師以大射之樂章，使奏之也。貍首，逸詩曾孫也，貍之言不來也，其詩有「射諸侯首不朝者」之言，因以名篇。後世失之，謂之曾孫，曾孫者，其章頭也，射義所載詩曰「曾孫侯氏」是也。以為諸侯射節者，采其既有弧矢之威，又言「小大莫處，御於君所，以燕以射，則燕則譽」，有樂以時會君事之志也。閒若一者，調其聲之䟽數重節。</small>大師不興，許諾，樂正反位，奏貍首以射，三耦卒射。

賔待于物如初，公樂作而后就物，稍屬，不以樂志，其他如初儀。<small>不以樂志，君之射儀遲速從心，其發不必應樂，辟不敏也。志，意所儗度也，春秋傳曰「吾志其目」。</small>卒射如初，賔就席。

諸公卿大夫、眾射者皆繼射，釋獲如初，卒射，降反位。

釋獲者執餘獲，進告「左右卒射」如初。

#### 樂射後取矢數獲 {#7.4.3}

司馬升，命取矢，負侯許諾，司馬降，釋弓反位，小臣委矢，司馬師乘之，皆如初，司射釋弓視筭如初，釋獲者以賢獲與鈞告如初，復位。

#### 樂射後飲不勝者 {#7.4.4}

司射命設豐實觶如初，遂命勝者執張弓，不勝者執弛弓，升飲如初，卒，退豐與觶如初。

#### 樂射後拾取矢 {#7.4.5}

司射猶袒決遂，左執弓，右執一个，兼諸弦，面鏃，適次，命拾取矢如初。<small>側持弦矢曰執。面，猶尚也。兼矢於弦，尚鏃，將止，變於射也。</small>司射反位，三耦及諸公卿大夫眾射者皆袒決遂以拾取矢如初，矢不挾，兼諸弦，面鏃，退適次，皆授有司弓矢，襲，反位。<small>不挾，亦謂執之如司射。</small>卿大夫升就席。

#### 三番射竟退諸射器 {#7.4.6}

司射適次，釋弓，說決拾，去扑，襲，反位。司馬正命退楅解綱，小臣師退楅，巾車量人解左下綱，司馬師命獲者以旌與薦俎退。<small>解，猶釋也。今文司馬師無司馬。</small>司射命釋獲者退中與筭而俟。<small>諸所退射器皆俟，備君復射，釋獲者亦退其薦俎。</small>

### 坐燕終禮 {#7.5}

#### 為大夫舉旅酬 {#7.5.1}

公又舉奠觶，唯公所賜，若賔若長，以旅于西階上如初，大夫卒受者以虛觶降，奠于篚，反位。

#### 徹俎安坐 {#7.5.2}

司馬正升自西階，東楹之東，北面告于公，請徹俎，公許。<small>射事既畢，禮殺人倦，宜徹俎燕坐。</small>遂適西階上，北面告于賔，賔北面取俎以出，諸公卿取俎如賔禮，遂出，授從者于門外。<small>自其從者。</small>大夫降復位。<small>門東北面位。</small>庶子正徹公俎，降自阼階以東。<small>降自阼階，若親徹也。以東，去藏。</small>賔諸公卿皆入，東面，北上。<small>諸公卿不入門而右，以將燕，亦因從賔。</small>司正升賔，賔諸公卿大夫皆說屨，升就席，公以賔及卿大夫皆坐，乃安。<small>曏命以我安，臣於君尚猶踧踖，至此乃敢安。</small>羞庶羞。<small>羞，進也。庶，眾也。所進眾羞，謂𦠆肝膋狗胾醢也，或有缹鼈膾鯉雉兔鶉鴽。</small>大夫祭薦。<small>燕乃祭薦，不敢於盛成禮。</small>司正升受命，公曰「眾無不醉」，賔及諸公卿大夫皆興，對曰「諾！敢不醉」，皆反位坐。<small>皆命者，命賔、命諸公、命卿大夫，皆鄉其位也。興對必降席，敬也。司正退立西序端。</small>

#### 主人獻士及旅食 {#7.5.3}

主人洗酌，獻士于西階上，士長升，拜受觶，主人拜送。<small>獻士用觶，士賤也。今文觶作觚。</small>士坐祭，立飲，不拜既爵，其他不拜，坐祭，立飲。<small>其他，謂眾士也。升，不拜受爵。</small>乃薦司正與射人于觶南，北面，東上，司正為上。<small>司正，射人士也。以齒受獻，既乃薦之也。司正，大射正也。射人，小射正，畧其佐。</small>辯獻士，士既獻者立于東方，西面，北上，乃薦士。<small>士既獻易位者，以卿大夫在堂，臣位尊東也。畢獻薦之，畧賤。</small>祝史、小臣師亦就其位而薦之。<small>亦者，亦士也。辯獻乃薦也。祝史門東北面，東上。</small>主人就士旅食之尊而獻之，旅食不拜，受爵，坐祭，立飲。<small>主人既酌，西面，士旅食北面受之。不洗者，於賤畧之。</small>主人執虛爵奠于篚，復位。

#### 賔舉爵為士旅酬 {#7.5.4}

賔降洗，升，媵觶于公，酌散，下拜，公降一等，小臣正辭，賔升再拜稽首，公答再拜。<small>賔受公賜多矣。禮將終，宜勸公，序厚意也。今文觶為觚，公答拜無再拜。</small>賔坐祭，卒爵，再拜稽首，公答再拜。

賔降，洗象觚，升酌膳，坐奠于薦南，降拜，小臣正辭，賔升成拜，公答拜，賔反位。<small>反位，反席也。此觚當為觶。</small>公坐取賔所媵觚，興，唯公所賜，受者如初受酬之禮。

降，更爵，洗，升酌膳，下，再拜稽首，小臣正辭，升成拜，公答拜，乃就席，坐行之。<small>坐行之，若今坐相勸酒。</small>有執爵者。<small>士有盥升，主酌授之。</small>唯受于公者拜。<small>公所賜者拜，其餘則否。</small>司正命「執爵者爵辯，卒受者興以酬士」。<small>欲令惠均。</small>大夫卒受者以爵興，西階上酬士，士升，大夫奠爵拜，士答拜。<small>興酬士者，立堂下，與上坐者異也。</small>大夫立卒爵，不拜，實之，士拜受，大夫拜送，士旅于西階上，辯。<small>祝史、小臣師、旅食皆及焉。</small>士旅酌。<small>旅，序也。士以次自酌相酬，無執爵者。</small>

#### 坐燕時或復射 {#7.5.5}

若命曰「復射」，則不獻庶子。<small>獻庶子則正禮畢，後無事。</small>司射命射，唯欲。<small>司射命賔及諸公卿大夫射，欲者則射，不欲者則止，可否之事，從人心也。</small>卿大夫皆降，再拜稽首，公答拜。<small>拜君樂與臣下執事無已。不言賔，賔從羣臣禮在上。</small>壹發，中三侯皆獲。<small>其功一也，而和者益多，尚歡樂也。矢揚觸，或有參中者。</small>

#### 主人獻庶子等 {#7.5.6}

主人洗，升自西階，獻庶子于阼階上，如獻士之禮，辯獻，降洗，遂獻左右正與內小臣，皆於阼階上，如獻庶子之禮。<small>庶子既掌正六牲之體，又正舞位，授舞器，與膳宰、樂正聯事，又掌國子戒令，教治世子之官也。左右正，謂樂正、僕人正也，位在中庭之左右。小樂正在頌磬之北，右也。工在西，即北面。工遷於東，則東面。大樂正在笙磬之北，左也。工在西，則西面。工遷於東，則北面。僕人正相大師，工升堂，與其師士降立於小樂正之北，北上。工遷於東，則陪其工後。國君無故不釋縣。二正，君之近官也。內小臣，奄人，掌君陰事陰令，后夫人之官也。獻三官於阼階，別內外臣也。同獻更洗，以時事不聯也。獻正下及內小臣，則磬人、鍾人、鑮人、鼓人、僕人師、僕人士盡獻可知也。庶子、內小臣位在小臣師之東，少退，西上。</small>

#### 燕末盡歡 {#7.5.7}

無筭爵。<small>筭，數也。爵行無次數，唯意所勸，醉而止。</small>士也有執膳爵者，有執散爵者，執膳爵者酌以進公，公不拜，受，執散爵者酌以之公，命所賜，所賜者興受爵，降席下，奠爵，再拜稽首，公答再拜。<small>席下，席西。</small>受賜爵者以爵就席坐，公卒爵，然後飲。<small>酬之禮，爵代舉，今爵並行，嫌不代也。並行猶代者，明勸惠從尊者來。</small>執膳爵者受公爵，酌，反奠之。<small>燕之歡在飲酒，成其意也。</small>受賜者興，授執散爵者，執散爵者乃酌行之。<small>與其所勸者。</small>唯受于公者拜，卒爵者興以酬士于西階上，士升，大夫不拜乃飲，實爵。<small>乃，猶而也。</small>士不拜，受爵，大夫就席，士旅酌亦如之。

公有命徹冪，則賔及諸公卿大夫皆降，西階下北面，東上，再拜稽首。<small>命徹冪者，公意殷勤，欲盡酒。</small>公命小臣正辭，公答拜，大夫皆辟，升，反位。<small>升不成拜，於將醉正臣禮。</small>士終旅於上如初。<small>卿大夫降而爵止，於其反席卒之。</small>無筭樂。<small>升歌閒合無次數，唯意所樂。</small>

#### 賔出公入 {#7.5.8}

宵，則庶子執燭於阼階上，司宮執燭於西階上，甸人執大燭於庭，閽人為燭於門外。<small>宵，夜也。燭，燋也。甸人，掌共薪蒸者。庭大燭，為其位廣也。為，作也，作燭俟賔出。</small>賔醉，北面坐取其薦脯以降。<small>取脯，重得君之賜。</small>奏陔。<small>陔夏，樂章也，其歌頌類也，以鍾鼓奏之，其篇今亡。</small>賔所執脯，以賜鍾人于門內霤，遂出。<small>必賜鍾人，鍾人以鍾鼓奏陔夏，賜之脯，明雖醉，志禮不忘樂。</small>卿大夫皆出。<small>從賔出。</small>公不送。<small>臣也，與之安燕交歡，嫌亢禮也。</small>公入，驁。<small>驁夏，亦9樂章也，以鍾鼓奏之，其詩今亡。此公出而言入者，射宮在郊，以將還為入。燕不驁者，於路寢，無出入也。</small>