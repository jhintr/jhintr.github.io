---
title: "特牲饋食禮第十五"
subtitle: ""
date: 2024-03-07T18:11:10+08:00
lastmod: 2024-03-07
draft: false
brewing: true
weight: 15
---

特牲饋食之禮。不諏日。及筮日，主人冠端玄，即位于門外，西面。子姓兄弟如主人之服，立于主人之南，西面北上。有司羣執事，如兄弟服，東面北上。席于門中，闑西閾外。筮人取筮于西塾，執之，東面受命主人。宰自主人之左賛命，命曰：「孝孫某，筮來日某，諏此某事，適其皇祖某子。尚饗！」筮者許諾，還，即席，西面坐。卦者在左。卒筮，寫卦。筮者執以示主人。主人受視，反之，筮者還，東面。長占，卒，告于主人：「占曰跡攥則筮遠日，如初儀。宗人告事畢。

前期三日之朝，筮尸，如求日之儀。命筮曰：「孝孫某，諏此某事，適其皇祖某子，筮某之某為尸。尚饗！」

乃宿尸。主人立于尸外門外。子姓兄弟立主人之後，北面東上。尸如主人服，出門左，西面。主人辟，皆東面，北上。主人再拜。尸答拜。宗人擯辭如初，卒曰：「筮子為某尸，占曰吉，敢宿！」祝許諾，致命。尸許諾，主人再拜稽首。尸入主人退。

宿賔。賔如主人服，出門左，西面再拜。主人東面，答再拜。宗人擯，曰：「某薦歲事，吾子將蒞之，敢宿！」賔曰：「某敢不敬從！」主人再拜，賔答拜，主人退，賔拜送。

厥明夕，陳鼎于門外，北面北上，有鼏。棜在其南，南順實獸于其上，東首。牲在其西，北首，東足。設洗于降階東南，壺、禁在東序，豆、籩、鉶在東房，南上。几、席、兩敦在西堂。主人及子姓兄弟即位于門東，如初。賔及眾賔即位于門西，東面北上。宗人、祝立于賔西北，東面南上。主人再拜，賔答再拜。三拜眾賔，眾賔答再拜。主人揖入，兄弟從，賔及眾賔從，即位于堂下，如外位。宗人升自西階，視壺濯及豆籩，反降，東北面告濯、具。賔出，主人出，皆復外位。宗人視牲，告充。雍正作豕。宗人舉獸尾，告備，舉鼎鼏。請期，曰「羹飪」。告事畢，賔出，主人拜送。

夙興，主人服如初，立于門外東方，南面，視側殺。主婦視饎爨于西堂下。亨于門外東方，西面北上。羹飪，實鼎，陳于門外，如初。尊于戶東，玄酒在西。實豆、籩、鉶，陳于房中，如初。執事之俎，陳于階間，二列，北上。盛兩敦，陳于西堂，藉用萑，几席陳于西堂，如初。尸盥匜水，實于槃中，簞巾，在門內之右。祝筵几于室中，東面。主婦纚笄，宵衣，立于房中，南面。主人及賔、兄弟、羣執事，即位于門外，如初。宗人告有司具。主人拜賔如初，揖入，即位，如初，佐食北面立于中庭。

主人及祝升，祝先入，主人從，西面于戶內。主婦盥于房中，薦兩豆，葵菹、蝸醢，醢在北。宗人遣佐食及執事盥，出。主人降，及賔盥，出。主人在右，及佐食舉牲鼎。賔長在右，及執事舉魚腊鼎。除鼏。宗人執畢先入，當作階，南面。鼎西面錯，右人抽扃，委于鼎北。賛者錯俎，加匕，乃朼。佐食升肵俎，鼏之，設于阼階西。卒載，加匕于鼎。主人升，入復位。俎入，設于豆東。魚次，腊特于俎北。主婦設兩敦黍稷于俎南，西上，及兩鉶芼設于豆南，南陳。祝洗，酌奠，奠于鉶南，遂命佐食啟會，佐食啟會，卻于敦南，出，立于戶西，南面。主人再拜稽首。祝在左，卒祝，主人再拜稽首。

祝迎尸于門外。主人降，立于阼階東。尸入門左，北面盥。宗人授巾。尸至于階，祝延尸。尸升，入，祝先，主人從。尸即席坐，主人拜妥尸。尸答拜，執奠，祝饗，主人拜如初。祝命挼祭。尸左執觶，右取菹㨎于醢，祭于豆間。佐食取黍、稷、肺祭，授尸。尸祭之，祭酒，啐酒，告旨。主人拜，尸奠觶，答拜。祭鉶，甞之，告旨。主人拜，尸答拜，祝命爾敦。佐食爾黍稷于席上，設大羹湆于醢北，舉肺脊以授尸。尸受，振祭，嚌之，左執之，乃食，食舉。主人羞肵俎于腊北。尸三飯，告飽。祝侑，主人拜。佐食舉乾，尸受，振祭，嚌之。佐食受，加于肵俎。舉獸乾、魚一，亦如之。尸實舉于菹豆。佐食羞庶羞四豆，設于左，南上有醢。尸又三飯，告飽。祝侑之，如初，舉骼及獸、魚，如初，尸又三飯，告飽。祝侑之如初，舉肩及獸、魚如初。佐食盛肵俎，俎釋三個，舉肺脊加于肵俎反黍稷于其所。

主人洗角，升酌，酳尸。尸拜受，主人拜送。尸祭酒，啐酒，賔長以肝從。尸左執角右取肝㨎于鹽，振祭，嚌之，加于菹豆，卒角。祝受尸角，曰：「送爵！皇尸卒爵。」主人拜，尸答拜。祝酌授尸，尸以醋主人。主人拜受角，尸拜送。主人退，佐食授挼祭。主人坐，左執角，受祭祭之，祭酒，啐酒，進聽嘏。佐食摶黍授祝，祝授尸。尸受以菹豆，執以親嘏主人。主人左執角，再拜稽首受，復位，詩懷之，實于左袂，掛于季指，卒角，拜。尸答拜。主人出，寫嗇于房，祝以籩受。筵祝，南面。主人酌獻祝，祝拜受角，主人拜送。設菹醢、俎。祝左執角，祭豆，興取肺，坐祭，嚌之，興加于俎，坐祭酒，啐酒，以肝從。祝左執角，右取肝㨎于鹽，振祭，嚌之，加于俎，卒角，拜。主人答拜，受角，酌獻佐食。佐食北面拜受角，主人拜送。佐食坐祭，卒角，拜。主人答拜，受角，降，反于篚，升，入復位。

主婦洗爵于房，酌，亞獻尸。尸拜受，主婦北面拜送。宗婦執兩籩，戶外坐。主婦受，設于敦南。祝賛籩祭。尸受，祭之，祭酒，啐酒。兄弟長以燔從。尸受，振祭，嚌之，反之。羞燔者受，加于肵，出。尸卒爵，祝受爵，命送如初。酢，如主人儀。主婦適房，南面。佐食挼祭。主婦左執爵，右撫祭，祭酒，啐酒，入，卒爵，如主人儀。獻祝，籩燔從，如初儀。及佐食，如初。卒，以爵入于房。

賔三獻，如初。燔從如初。爵止。席于戶內。主婦洗爵，酌，致爵于主人。主人拜受爵，主婦拜送爵。宗婦賛豆如初，主婦受，設兩豆兩籩。俎入設。主人左執爵，祭薦，宗人賛祭。奠爵，興取肺，坐絕祭，嚌之，興加于俎，坐挩手，祭酒，啐酒，肝從。左執爵，取肝㨎于鹽，坐振祭，嚌之。宗人受，加于俎。燔亦如之。興，席末坐卒爵，拜。主婦答拜，受爵，酌醋，左執爵，拜，主人答拜。坐祭，立飲，卒爵，拜，主人答拜。主婦出，反于房。主人降，洗，酌，致爵于主婦，席于房中，南面。主婦拜受爵，主人西面答拜。宗婦薦豆、俎，從獻皆如主人。主人更爵酌醋，卒爵，降，實爵于篚，入復位。三獻作止爵。尸卒爵，酢。酌獻祝及佐食。洗爵，酌致于主人、主婦、燔從皆如初。更爵，酢于主人，卒，復位。

主人降阼階，西面拜賔，如初。洗，賔辭洗。卒洗，揖讓升，酌，西階上獻賔。賔北面拜受爵。主人在右，答拜。薦脯醢。設折俎。賔左執爵，祭豆，奠爵，興，取肺，坐絕祭，嚌之，興，加于俎，坐挩手，祭酒，卒爵，拜。主人答拜，受爵，酌酢，奠爵，拜。賔答拜。主人坐祭，卒爵，拜。賔答拜，揖，執祭以降，西面奠于其位，位如初。薦、俎從設。眾賔升，拜受爵，坐祭，立飲。薦、俎設于其位，辯。主人備答拜焉，降，實爵于篚。尊兩壺阼階東，加勺，南枋，西方亦如之。主人洗觶，酌于西方之尊，西階前北面酬賔，賔在左。主人奠觶拜，賔答拜。主人坐祭，卒觶，拜。賔答拜。主人洗觶，賔辭，主人對。卒洗，酌，西面。賔北面拜。主人奠觶于薦北。賔坐取觶，還，東面，拜。主人答拜。賔奠觶于薦南。揖復位。主人洗爵，獻長兄弟于阼階上。如賔儀。洗，獻眾兄弟，如眾賔儀。洗，獻內兄弟于房中，如獻眾兄弟之儀。主人西面答拜，更爵酢，卒爵，降，實爵于篚，入復位。

長兄弟洗觚為加爵，如初儀，不及佐食，洗致如初，無從。

眾賔長為加爵，如初，爵止。

嗣舉奠，盥入，北面再拜稽首。尸執奠，進受，復位，祭酒，啐灑。尸舉肝。舉奠左執觶，再拜稽首，進受肝，復位，坐食肝，卒觶，拜。尸備答拜焉。舉奠洗酌入，尸拜受，舉奠答拜。尸祭酒，啐酒，奠之。舉奠出，復位。

兄弟弟子洗酌于東方之尊，阼階前北面，舉觶于長兄弟，如主人酬賔儀。宗人告祭脀，乃羞。賔坐取觶，阼階前北面酬長兄弟，長兄弟在右。賔奠觶拜，長兄弟答拜。賔立卒觶，酌于其尊，東面立。長兄弟拜受觶。賔北面答拜，揖，復位。長兄弟西階前北面，眾賔長自左受旅，如初，長兄弟卒觶，酌于其尊，西面立。受旅者拜受。長兄弟北面答拜，揖，復位。眾賔及眾兄弟交錯以辯。皆如初儀。為加爵者作止爵，如長兄弟之儀。長兄弟酬賔，如賔酬史弟之儀，以辯。卒者實觶于篚。賔弟子及兄弟弟子洗，各酌于其尊，中庭北面西上，舉觶于其長，奠觶拜，長皆答拜。舉觶者祭，卒觶，拜，長皆答拜。舉觶者洗，各酌于其尊，復初位。長皆拜。舉觶者皆奠觶于薦右。長皆執以興，舉觶者皆復位答拜。長皆奠觶于其所，皆揖其弟子，弟子皆復其位。爵皆無算。

利洗散，獻于尸，酢，及祝，如初儀。降，實散于篚。

主人出，立于戶外，西南面。祝東面告利成。尸謖，祝前，主人降。祝反，及主人入，復位。命佐食徹尸俎，俎出于廟門。徹庶羞，設于西序下。

筵對席，佐食分簋鉶。宗人遣舉奠及長兄弟盥，立于西階下，東面北上。祝命甞食。餕者，舉奠許諾，升，入，東面。長兄弟對之，皆坐。佐食授舉，各一膚。主人西面再拜，祝曰：「餕，有以也。」兩餕奠舉于俎，許諾，皆答拜。若是者三。皆取舉，祭食，祭舉乃食，祭鉶，食舉。卒食。主人降洗爵，宰賛一爵。主人升酌，酳上餕，上餕拜受爵，主人答拜，酳下餕，亦如之。主人拜，祝曰：「酳，有與也。」如初儀。兩餕執爵拜，祭酒，卒爵，拜。主人答拜。兩餕皆降，實爵于篚，上餕洗爵，升酌，酢主人，主人拜受爵。上餕即位，坐答拜。主人答拜。主人坐祭，卒爵，拜。上餕答拜，受爵，降，實于篚。主人出，立于戶外，西面。

祝命徹阼俎、豆、籩，設于東序下。祝執其俎以出，東面于戶西。宗婦徹祝豆、籩入于房，徹主婦薦、俎。佐食徹尸薦、俎、敦，設于西北隅，几在南，厞用筵，納一尊。佐食闔牖戶，降。祝告利成，降，出。主人降，即位。宗人告事畢。賔出，主人送于門外，再拜。佐食徹阼俎。堂下俎畢出。

記。特牲饋食，其服皆朝服，玄冠、緇帶、緇韠。唯尸、祝、佐食玄端，玄裳、黃裳、雜裳可也，皆爵韠。設洗，南北以堂深，東西當東榮。水在洗東。篚在洗西，南順，實二爵、二觚、四觶、一角、一散。壺、棜禁，饌于東序，南順。覆兩壺焉，蓋在南，明日卒奠，幂用谷，即位而徹之，加勺。籩，巾以谷也，纁里，棗●，栗擇。鉶芼，用苦，若薇，皆有滑，夏葵，冬荁。棘心匕，刻。牲爨在廟門外東南，魚腊爨在其南，皆西面，饎爨在西壁。肵俎心舌皆去本末，午割之，實于牲鼎，載心立、舌縮俎。賔與長兄弟之薦，自東房，其餘在東堂。沃尸盥者一人，奉槃者東面，執匜者西面淳沃，執巾者在匜北。宗人東面取巾，振之三，南面授尸，卒，執巾者受。尸入，主人及賔皆辟位，出亦如之。嗣舉奠，佐食設豆鹽。佐食當事，則戶外南面，無事，則中庭北面。凡祝呼，佐食許諾。宗人，獻與旅齒于從賔。佐食，于旅齒于兄弟。尊兩壺于房中西墉下，南上。內賔立于其北，東面南上。宗婦北堂東面，北上。主婦及內賔、宗婦亦旅，西面。宗婦賛薦者，執以坐于戶外，授主婦。尸卒食，而祭饎爨、雍爨。賔從尸，俎出廟門，乃反位。尸俎，左肩、臂、臑、肫、胳，正脊二骨，橫脊，長脅二骨，短脅。膚三，離肺一，刌肺三，魚十有五。腊如牲骨。祝俎，髀、脡脊二骨，脅二骨。膚一，離肺一。阼俎：臂，正脊二骨，橫脊，長脅二骨，短脅。膚一，離肺一。主婦俎，觳折，其餘如阼俎。佐食俎，觳折，脊，脅。膚一，離肺一。賔，骼。長兄弟及宗人，折：其餘如佐食俎。眾賔及眾兄弟、內賔、宗婦，若有公有司、私臣，皆殽脀，膚一，離肺一。公有司門西，北面東上，獻次眾賔。私臣門東，北面西上，獻次兄弟。升受，降飲。