---
title: "特牲饋食禮第十五"
subtitle: ""
date: 2024-03-07T18:11:10+08:00
lastmod: 2024-05-31
draft: false
brewing: false
weight: 15
js:
    - /js/toc.js
    - /js/hashtag.js
    - /js/commentary.js
---

## 祭前戒備 {#15.0}

### 將祭筮日 {#15.0.1}

特牲饋食之禮。不諏日。<small>祭祀自孰始，曰饋食，饋食者，食道也。諏，謀也。士賤職褻，時至事暇，可以祭則筮其日矣，不如少牢大夫先與有司於庿門諏丁巳之日。今文諏皆為詛。</small>及筮日，主人冠端玄，即位于門外，西面。<small>冠端玄，玄冠玄端，下言玄者，玄冠有不玄端者。門，謂庿門。</small>子姓兄弟如主人之服，立于主人之南，西面，北上。<small>所祭者之子孫。言子姓者，子之所生。小宗祭，而兄弟皆來與焉，宗子祭則族人皆侍。</small>有司羣執事如兄弟服，東面，北上。<small>士之屬吏也。</small>席于門中，闑西閾外。<small>為筮人設之也。古文闑作槷，閾作蹙。</small>筮人取筮于西塾，執之，東面受命于主人。<small>筮人，官名也。筮，問也，取其所用問神明者，謂蓍也。</small>宰自主人之左賛命，命曰「孝孫某，筮來日某，諏此某事，適其皇祖某子，尚饗」。<small>宰，羣吏之長。自，由也。賛，佐也達也。賛命由左者，為神求變也。士祭曰歲事，此言某事，又不言妃者，容大祥之後，禫月之吉祭。皇，君也，言君祖者，尊之也。某子者，祖字也，伯子仲子也。尚，庶幾也。</small>筮者許諾，還即席，西面坐，卦者在左，卒筮，寫卦，筮者執以示主人。<small>士之筮者坐，蓍短，由便。卦者主畫地識爻，爻備，以方寫之。</small>主人受視，反之。<small>反，還。</small>筮者還，東面，長占，卒，告于主人「占曰吉」。<small>長占，以其屬之長幼旅占之。</small>若不吉，則筮遠日，如初儀。<small>遠日，旬之外日。</small>宗人告事畢。

### 筮尸 {#15.0.2}

前期三日之朝，筮尸，如求日之儀，命筮曰「孝孫某，諏此某事，適其皇祖某子，筮某之某為尸，尚饗」。<small>三日者，容宿賔視濯也。某之某者，字尸父而名尸，連言其親，庶幾其馮依之也。大夫士以孫之倫為尸。</small>

### 宿尸 {#15.0.3}

乃宿尸。<small>宿讀為肅，肅，進也，進之者，使知祭日當來。古文宿皆作羞。凡宿，或作速，記作肅，周禮亦作宿。</small>主人立于尸外門外，子姓兄弟立主人之後，北面，東上。<small>不東面者，來不為賔客。子姓立于主人之後，上當其後。</small>尸如主人服，出門左，西面。<small>不敢南面當尊。</small>主人辟，皆東面，北上。<small>順尸。</small>主人再拜，尸答拜。<small>主人先拜，尊尸。</small>宗人擯辭如初，卒曰「筮子為某尸，占曰吉，敢宿」。<small>宗人擯者，釋主人之辭。如初者，如宰賛命筮尸之辭。卒曰者，著其辭所易也。今文無敢。</small>祝許諾，致命。<small>受宗人辭，許之，傳命於尸。始宗人祝北面，至於傳命，皆西面受命，東面釋之。</small>尸許諾，主人再拜稽首。<small>其許，亦宗人受於祝而告主人。</small>尸入，主人退。<small>相揖而去。尸不拜送，尸尊。</small>

### 宿賔 {#15.0.4}

宿賔，賔如主人服，出門左，西面再拜，主人東面答再拜，宗人擯曰「某薦歲事，吾子將涖之，敢宿」。<small>薦，進也。涖，臨也。言吾子將臨之，知賔在有司中，今特肅之，尊賔耳。</small>賔曰「某敢不敬從」，主人再拜，賔答拜，主人退，賔拜送。

### 視濯視牲 {#15.0.5}

厥明夕，陳鼎于門外，北面，北上，有鼏。<small>厥，其也，宿賔之明日夕。門外北面，當門也。古文鼏為密。</small>棜在其南，南順，實獸于其上，東首。<small>順，猶從也。棜之制，如今大木轝矣，上有四周，下無足。獸，腊也。</small>牲在其西，北首，東足。<small>其西，棜西也。東足者，尚右也。牲不用棜，以其生。</small>設洗于阼階東南，壺禁在東序，豆籩鉶在東房，南上，几席兩敦在西堂。<small>東房，房中之東，當夾北。西堂，西夾[^1]之前近南耳。</small>主人及子姓兄弟即位于門東，如初。<small>初，筮位也。</small>賔及眾賔即位于門西，東面，北上。<small>不象[^2]如初者，以宰在而宗人祝不在。</small>宗人祝立于賔西北，東面，南上。<small>事彌至，位彌異，宗人祝於祭宜近庿。</small>主人再拜，賔答再拜，三拜眾賔，眾賔答再拜。<small>眾賔再拜者，士賤，旅之得備禮也。</small>

[^1]: 原衍室字，據嚴本校勘記刪。
[^2]: 象：[既夕](../13/#13.0.3)作蒙。

主人揖入，兄弟從，賔及眾賔從，即位于堂下，如外位。<small>為視濯也。</small>宗人升自西階，視壺濯及豆籩，反降，東北面告濯具。<small>濯，溉也。不言敦鉶者，省文也。東北面告，緣賔意欲聞也。言濯具，不言絜，以有几席。</small>

賔出，主人出，皆復外位。<small>為視牲也。今文復為反。</small>宗人視牲，告充，雍正作豕。<small>充，猶肥也。雍正，官名也。北面以策動作豕，視聲氣。</small>宗人舉獸尾，告備，舉鼎鼏，告絜。<small>備，具。</small>

請期，曰「羹飪」。<small>肉謂之羹，飪，孰也，謂明日質明時，而曰肉孰，重豫勞賔。宗人既得期，西北面告賔有司。</small>告事畢，賔出，主人拜送。

## 祭日 {#15.1}

### 陳設及位次 {#15.1.1}

夙興，主人服如初，立于門外東方，南面，視側殺。<small>夙，早也。興，起也。主人服如初，則其餘有不玄端者。側殺，殺一牲也。</small>主婦視饎爨于西堂下。<small>炊黍稷曰饎，宗婦為之。爨，竈也。西堂下者，堂之西下也，近西壁，南齊于坫。古文饎作糦，周禮作熙[^3]。</small>亨于門外東方，西面，北上。<small>亨，煮也。煮豕魚腊以鑊，各一爨，詩云「[誰能亨魚，溉之釜鬵](/classics/shi/13/#4)」。</small>羹飪，實鼎，陳于門外，如初。<small>初，視濯也。</small>尊于戶東，玄酒在西。<small>戶東，室戶東。玄酒在西，尚之。凡尊，酌者在左。</small>實豆籩鉶，陳于房中，如初。<small>如初者，取而實之，既而反之。</small>執事之俎陳于階閒，二列，北上。<small>執事，謂有司及兄弟。二列者，因其位在東西。祝主人主婦之俎亦存焉。不升鼎者，異於神。</small>盛兩敦，陳于西堂，藉用萑，几席陳于西堂，如初。<small>盛黍稷者，宗婦也。萑，細葦。古文用為于。</small>尸盥匜水，實于槃中，簞巾，在門內之右。<small>設盥水及巾，尸尊，不就洗，又不揮。門內之右，象洗在東，統于門東，西上。凡鄉內，以入為左右，鄉外，以出為左右。</small>祝筵几于室中，東面。<small>為神敷席也。至此使祝接神。</small>

[^3]: 熙：字本从食。

主婦纚笄宵衣，立于房中，南面。<small>主婦，主人之妻，雖姑存，猶使之主祭祀。纚笄，首服。宵，綺屬也，此衣染之以黑，其繒本名曰宵，詩有「素衣朱宵」，記有「玄宵衣」。凡婦人，助祭者同服也。內則曰「舅沒則姑老，冢婦所祭祀賔客，每事必請於姑」。</small>主人及賔兄弟羣執事即位于門外，如初，宗人告有司具。<small>具，猶辦也。</small>主人拜賔如初，揖入，即位如初。<small>初，視濯也。</small>佐食北面立于中庭。<small>佐食，賔佐尸食者。立于宗人之西。</small>

### 陰厭 {#15.1.2}

主人及祝升，祝先入，主人從，西面于戶內。<small>祝先入，接神宜在前也。少牢饋食禮曰「祝盥于洗，升自西階，主人盥，升目阼階，祝先入，南面」。</small>主婦盥于房中，薦兩豆，葵菹蝸醢，醢在北。<small>主婦盥，盥於內洗。昬禮「婦洗在北堂，直室東隅」。</small>宗人遣佐食及執事盥，出。<small>命之盥出，當助主人及賔舉鼎。</small>主人降，及賔盥，出，主人在右，及佐食舉牲鼎，賔長在右，及執事舉魚腊鼎，除鼏。<small>及，與也。主人在右，統於東。主人與佐食者，賔尊，不載。少牢饋食禮「魚用鮒，腊用麋，士腊用兔」。</small>宗人執畢，先入，當阼階，南面。<small>畢狀如叉，蓋為其似畢星，取名焉。主人親舉，宗人則執畢導之，既錯，又以畢臨朼[^4]載，備失脫也。雜記曰「朼用桑，長三尺，畢用桑，三尺，刊其本與末」，朼畢同材明矣，今此朼用棘心，則畢亦用棘心。舊說云，畢以御他神物，神物惡桑叉，則少牢饋食及虞無叉，何哉？此無叉者，乃主人不親舉耳，少牢大夫祭，不親舉，虞，喪祭祭也，主人未執事，祔練祥執事用桑叉，自此純吉，用棘心叉。</small>鼎西面錯，右人抽扃，委于鼎北。<small>右人，謂主人及二賔。既錯，皆西面俟也。</small>賛者錯俎，加匕。<small>賛者，執俎及匕從鼎入者。其錯俎，東縮，加匕，東柄，既則退，而左人北面也。</small>乃朼。<small>右人也。尊者於事，指使可也。左人載之。</small>佐食升肵俎，鼏之，設于阼階西。<small>肵，謂心舌之俎也，郊特牲曰「肵之為言敬也」，言主人之所以敬尸之俎。古文鼏皆作密。</small>卒載，加匕于鼎。<small>卒，已也，已載，畢亦加焉。</small>

[^4]: 朼：原作匕，據釋文改。

主人升，入復位，俎入，設于豆東，魚次，腊特于俎北。<small>入設俎，載者。腊特，饌要方也。凡饌必方者，明食味，人之性所以正。</small>主婦設兩敦黍稷于俎南，西上，及兩鉶芼設于豆南，南陳。<small>宗婦不賛敦鉶者，以其少，可親之。芼，菜也。</small>祝洗，酌奠，奠于鉶南，遂命佐食啟會，佐食啟會，卻于敦南，出立于戶西，南面。<small>酌奠，奠其爵觶也。少牢饋食禮「啟會，乃奠之」。</small>主人再拜稽首，祝在左。<small>稽首，服之甚者。祝在左，當為主人釋辭於神也。祝祝曰「孝孫某，敢用剛鬣、嘉薦、普淖，用薦某事於皇祖某子，尚饗」。</small>卒祝，主人再拜稽首。

## 正祭 {#15.2}

### 尸入九飯 {#15.2.1}

祝迎尸于門外。<small>尸自外來，代主人接之，就其次而請。不拜，不敢與尊者為禮。周禮掌次「凡祭祀，張尸次」。</small>主人降，立于阼階東。<small>主人不迎尸，成尸尊。尸，所祭者之孫也，祖之尸，則主人乃宗子，禰之尸，則主人乃父道。事神之禮，庿中而已，出迎則為厭。</small>尸入門左，北面盥，宗人授巾。<small>侍盥者執其器就之。執簞者不授巾，賤也。宗人授巾，庭長尊。少牢饋食禮曰「祝先入門右，尸入門左」。</small>尸至于階，祝延尸，尸升，入，祝先，主人從。<small>延，進，在後詔侑曰延，禮器所謂「詔侑武方」者也。少牢饋食禮曰「尸升自西階，入，祝從，主人升自阼階，祝先入，主人從」。</small>尸即席坐，主人拜妥尸。<small>妥，安坐也。</small>尸答拜，執奠，祝饗，主人拜如初。<small>饗，勸強之也。其辭取于士虞記，則宜云「[孝孫某，圭為孝薦之，饗](../14/#14.4.10)」，舊說云明薦之。</small>

祝命挼祭，尸左執觶，右取菹，㨎于[^5]醢，祭于豆間。<small>命，詔尸也。挼祭，祭神食也，士虞禮古文曰「[祝命佐食墮祭](../14/#14.1.2)」，周禮曰「既祭則藏其墮」，墮與挼讀同耳。今文改挼皆為綏，古文此皆為挼祭也。㨎醢者，染於醢。</small>佐食取黍稷肺祭授尸，尸祭之，祭酒，啐酒，告旨，主人拜，尸奠觶，答拜。<small>肺祭，刌肺也。旨，美也，祭酒，穀味之芬芳[^6]者，齊敬共之，唯恐不美，告之美，達其心，明神享之。</small>祭鉶，甞之，告旨，主人拜，尸答拜。<small>鉶，肉味之有菜和者，曲禮曰「客絮羹，主人辭不能亨」。</small>

[^5]: 于：釋文無于字。
[^6]: 芳：原作芬，據校勘記改。

祝命爾敦，佐食爾黍稷于席上。<small>爾，近也，近之，便尸之食也。</small>設大羹湆于醢北。<small>大羹湆，煮肉汁也。不和，貴其質。設之，所以敬尸也。不祭不嚌，大羹不為神，非盛者也。士虞禮曰「[大羹湆自門入](../14/#14.1.2)」。今文湆皆為汁。</small>舉肺脊以授尸，尸受，振祭，嚌之，左執之。<small>肺，氣之主也，脊，正體之貴者，先食啗之，所以導食通氣。</small>乃食，食舉。<small>舉言食者，明凡解體皆連肉。</small>主人羞肵俎于腊北。<small>肵俎主於尸，主人親羞，敬也。神俎不親設者，貴得賔客以神事其先。</small>尸三飯，告飽，祝侑，主人拜。<small>三飯告飽，禮一成也。侑，勸也。或曰又，勸之使又食。少牢饋食禮侑辭曰「皇尸未實侑」也。</small>

佐食舉幹，尸受，振祭，嚌之，佐食受，加于肵俎，舉獸幹、魚一，亦如之。<small>幹，長脅也。獸，腊，其體數與牲同。</small>尸實舉于菹豆。<small>為將食庶羞。舉，謂肺脊。</small>佐食羞庶羞四豆，設于左，南上，有醢。<small>庶，眾也。眾羞以豕肉，所以為異味。四豆者，膮炙胾醢。南上者，以膮炙為上，以有醢，不得䋫也。</small>尸又三飯，告飽，祝侑之如初。<small>禮再成也。</small>

舉骼及獸魚如初，尸又三飯，告飽，祝侑之如初。<small>禮三成。獸魚如初者，獸骼、魚一也。</small>舉肩及獸魚如初。<small>不復飯者，三三者，士之禮大成也。舉，先正脊，後肩，自上而卻下，䋫而前，終始之次也。</small>

佐食盛肵俎，俎釋三个。<small>佐食取牲魚腊之餘，盛於肵俎，將以歸尸。俎釋三个，為改饌於西北隅，遺之所釋者，牲腊則正脊一骨、長脅一骨及臑也，魚則三頭而已。个，猶枚也，今俗言物數有云若干個者，此讀然。</small>舉肺脊加于肵俎，反黍稷于其所。<small>尸授佐食，佐食受而加之反之也。肺脊初在菹[^7]豆。</small>

[^7]: 菹：原作俎，據嚴本校勘記改。

### 主人初獻 {#15.2.2}

主人洗角，升酌，酳尸。<small>酳，猶衍也。是獻尸也，謂之酳者，尸既卒食，又欲頤衍養樂之。不用爵者，下大夫也，因父子之道質而用角，角加人事畧者。古文[^8]酳皆為酌。</small>尸拜受，主人拜送，尸祭酒，啐酒，賔長以肝從。<small>肝，肝炙也。今文曰啐之，古文無長。</small>尸左執角，右取肝㨎于鹽，振祭，嚌之，加于菹豆，卒角，祝受尸角，曰「送爵，皇尸卒爵」，主人拜，尸答拜。<small>曰送爵者，節主人拜。</small>

[^8]: 古文：原作今文，錢大昕曰「少牢、士虞注並云古文」，據改。

祝酌授尸，尸以醋主人。<small>醋，報也。祝酌不洗，尸不親酌，尊尸也。尸親醋，相報之義。古文醋作酢。</small>主人拜受角，尸拜送，主人退，佐食授挼祭。<small>退者，進受爵，反位。妥亦當為挼。尸將嘏主人，佐食授之挼祭，亦使祭尸食也。其授祭，亦取黍稷肺祭。今文或皆改妥作挼。</small>主人坐，左執角，受祭祭之，祭酒，啐酒，進聽嘏。<small>聽，猶待也。受福曰嘏。嘏，長也大也，待尸授之以長大之福。</small>佐食摶黍授祝，祝授尸，尸受以菹豆，執以親嘏主人。<small>獨用黍者，食之主。其辭則少牢饋食禮有焉。</small>主人左執角，再拜稽首受，復位，詩懷之，實于左袂，挂于季指，卒角，拜，尸答拜。<small>詩，猶承也，謂奉納之懷中。季，小也。實于左袂、挂袪以小指者，便卒角也。少牢饋食禮曰「興受黍，坐振祭，嚌之」。古文挂作卦。</small>主人出，寫嗇于房，祝以籩受。<small>變黍言嗇，因事託戒，欲其重稼嗇。嗇者，農力之成功。</small>

筵祝南面。<small>主人自房還時。</small>主人酌獻祝，祝拜受角，主人拜送，設菹醢俎。<small>行神惠也。先獻祝，以接神，尊之。菹醢皆主婦設之，佐食設俎。</small>祝左執角，祭豆，興取肺，坐祭，嚌之，興加于俎，坐祭酒，啐酒，以肝從，祝左執角，右取肝㨎于鹽，振祭，嚌之，加于俎，卒角，拜，主人答拜，受角。

酌獻佐食，佐食北面拜受角，主人拜送，佐食坐祭，卒角，拜，主人答拜，受角，降，反于篚，升，入復位。

### 主婦亞獻 {#15.2.3}

主婦洗爵于房，酌，亞獻尸。<small>亞，次也，次，猶貳。主婦貳獻不夾拜者，士妻儀簡耳。</small>尸拜受，主婦北面拜送。<small>北面拜者，辟內子也。大夫之妻拜於主人北，西面。</small>宗婦執兩籩，戶外坐，主婦受，設于敦南。<small>兩籩，棗栗，棗在西。</small>祝賛籩祭，尸受，祭之，祭酒，啐酒。<small>籩祭，棗栗之祭也。其祭之，亦於豆祭。</small>兄弟長以燔從，尸受，振祭，嚌之，反之。<small>燔，炙肉也。</small>羞燔者受，加于肵，出。<small>出者，俟後事也。</small>尸卒爵，祝受爵，命送如初。<small>送者，送卒爵。</small>

酢，如主人儀。<small>尸酢主婦。如主人儀者，自祝酌至尸拜送，如酢主人也。不易爵，辟內子。</small>主婦適房，南面，佐食挼祭，主婦左執爵，右撫祭，祭酒，啐酒，入，卒爵，如主人儀。<small>撫挼祭，示親祭。佐食不授而祭於地，亦儀簡也。入室卒爵，於尊者前成禮，明受惠也。</small>

獻祝，籩燔從，如初儀，及佐食，如初，卒，以爵入于房。<small>及佐食如初，如其獻佐食，則拜主人之北，西面也。</small>

### 賔三獻 {#15.2.4}

賔三獻，如初，燔從如初，爵止。<small>初，亞獻也。尸止爵者，三獻禮成，欲神惠之均於室中，是以奠而待之。</small>

席于戶內。<small>為主人鋪之，西面。席自房來。</small>主婦洗爵，酌，致爵于主人，主人拜受爵，主婦拜送爵。<small>主婦拜，拜於北面也。今文曰主婦洗酌爵。</small>宗婦賛豆如初，主婦受，設兩豆兩籩。<small>初，賛亞獻也。主婦薦兩豆籩，東面也。</small>俎入設。<small>佐食設之。</small>主人左執爵，祭薦，宗人賛祭，奠爵，興取肺，坐絕祭，嚌之，興加于俎，坐挩手，祭酒，啐酒。<small>絕肺祭之者，以離肺長也，少儀曰「牛羊之肺，離而不提心」，豕亦然。挩，拭也，挩手者，為絕肺染汙也，刌肺不挩手。古文挩皆作說。</small>肝從，左執爵，取肝㨎于鹽，坐振祭，嚌之，宗人受，加于俎，燔亦如之，興，席末坐卒爵，拜。<small>於席末坐卒爵，敬也。一酌而備，再從而次之，示均。</small>主婦答拜，受爵，酌醋，左執爵，拜，主人答拜，坐祭，立飲，卒爵，拜，主人答拜。

主婦出，反于房，主人降，洗，酌，致爵于主婦，席于房中，南面，主婦拜受爵，主人西面答拜，宗婦薦豆，俎從獻皆如主人，主人更爵酌醋，卒爵，降，實爵于篚，入復位。<small>主人更爵自酢，男子不承婦人爵也，祭統曰「夫婦相授受，不相襲處，酢必易爵，明夫婦之別」。古文更為受。</small>

三獻作止爵。<small>賔也。謂三獻者，以事命之。作，起也。舊說云，賔入戶，北面，曰「皇尸請舉爵」。</small>尸卒爵，酢。

酌獻祝及佐食。

洗爵，酌致于主人主婦，燔從皆如初，更爵，酢于主人，卒，復位。<small>洗乃致爵，為異事新之。燔從皆如初者，如亞獻及主人主婦致爵也。凡獻佐食皆無從，其薦俎，獻兄弟以齒設之。賔更爵自酢，亦不承婦人爵。今文曰洗致，古文更為受。</small>

### 獻賔與兄弟 {#15.2.5}

主人降阼階，西面拜賔，如初，洗。<small>拜賔而洗爵，為將獻之。如初，如視濯時，主人再拜，賔答拜，三拜眾賔，眾賔答再拜者。</small>賔辭洗，卒洗，揖讓升，酌，西階上獻賔，賔北面拜受爵，主人在右答拜。<small>就賔拜者，此禮不主於尊也，賔卑則不專階。主人在右，統於其位。今文無洗。</small>薦脯醢，設折俎。<small>凡節解者皆曰折俎，不言其體，畧云折俎，非貴體也，上賔骼，眾賔儀。公有司設之。</small>賔左執爵，祭豆，奠爵，興取肺，坐絕祭，嚌之，興加于俎，坐挩手，祭酒，卒爵，拜，主人答拜，受爵，酌酢，奠爵，拜，賔答拜。<small>主人酌自酢者，賔不敢敵主人，主人達其意。</small>主人坐祭，卒爵，拜，賔答拜，揖，執祭以降，西面奠于其位，位如初，薦俎從設。<small>位如初，復其位東面。少牢饋食禮「宰夫執薦以從，設于祭東，司士執俎以從，設于薦東」，是則皆公有司為之與？</small>眾賔升，拜受爵，坐祭，立飲，薦俎設于其位，辯，主人備答拜焉，降，實爵于篚。<small>眾賔立飲，賤不備禮，鄉飲酒記曰「立卒爵者不拜既爵」。備，盡，盡人之答拜。</small>

尊兩壺于阼階東，加勺，南枋，西方亦如之。<small>為酬賔及兄弟。行神惠不酌上尊，卑異之，就其位尊之。兩壺皆酒，優之。先尊東方，示惠由近。禮運曰「澄酒在下」。</small>主人洗觶，酌于西方之尊，西階前北面酬賔，賔在左。<small>先酌西方者，尊賔之義。</small>主人奠觶拜，賔答拜，主人坐祭，卒觶，拜，賔答拜，主人洗觶，賔辭，主人對，卒洗，酌，西面，賔北面拜。<small>西面者，鄉賔位，立於西階之前，賔所答拜之東北。</small>主人奠觶于薦北。<small>奠酬於薦左，非為其不舉，行神惠，不可同於飲酒。</small>賔坐取觶，還東面，拜，主人答拜，賔奠觶于薦南，揖復位。<small>還東面，就其位薦西。奠觶薦南，明將舉。</small>

主人洗爵，獻長兄弟于阼階上，如賔儀。<small>酬賔乃獻長兄弟者，獻之禮成於酬，先成賔禮，此主人之義。亦有薦脀設于位，私人為之與？</small>

洗，獻眾兄弟，如眾賔儀。<small>獻卑而必為之洗者，顯神惠。此言如眾賔儀，則知[^9]獻眾賔洗明矣。</small>

[^9]: 知：原作如，據阮刻校勘記改。

洗，獻內兄弟于房中，如獻眾兄弟之儀。<small>內兄弟，內賔宗婦也。如眾兄弟，如其拜受，坐祭，立飲，設薦俎於其位而立。內賔，其位在房中之尊北。不殊其長，畧婦人者也。有司徹曰「主人洗，獻內賔於房中，南面拜受爵」。</small>主人西面答拜，更爵酢，卒爵，降，實爵于篚，入復位。<small>爵辯乃自酢，以初不殊其長也。內賔之長亦南面答拜。</small>

### 長兄弟加爵 {#15.2.6}

長兄弟洗觚為加爵，如初儀，不及佐食，洗致如初，無從。<small>大夫士三獻而禮成，多之為加也。不及佐食，無從，殺也。致，致於主人主婦。</small>

### 眾賔長加爵 {#15.2.7}

眾賔長為加爵，如初，爵止。<small>尸爵止者，欲神惠之均於在庭。</small>

### 嗣舉奠獻尸 {#15.2.8}

嗣舉奠，盥入，北面再拜稽首。<small>嗣，主人將為後者。舉，猶飲也。使嗣子飲奠者，將傳重累之者。大夫之嗣子不舉奠，辟諸侯。</small>尸執奠，進受，復位，祭酒，啐酒，尸舉肝，舉奠左執觶，再拜稽首，進受肝，復位，坐食肝，卒觶，拜，尸備答拜焉。<small>食肝，受尊者賜，不敢餘也。備，猶盡也，每拜答之，以尊者與卑者為禮，畧其文耳。古文備為復。</small>

舉奠洗酌入，尸拜受，舉奠答拜，尸祭酒，啐酒，奠之，舉奠出復位。<small>啐之者，答其欲酢己也。奠之者，復神之奠觶。嗣齒於子姓，凡非主人，升降自西階。</small>

### 旅酬 {#15.2.9}

兄弟弟子洗酌于東方之尊，阼階前北面，舉觶于長兄弟，如主人酬賔儀。<small>弟子，後生也。</small>

宗人告祭脀。<small>脀，俎也。所告者，眾賔眾兄弟內賔也。獻時設薦俎于其位，至此禮又殺，告之祭，使成禮也。其祭皆離肺。不言祭豆，可知。</small>乃羞。<small>羞，庶羞也。下尸，胾醢豆而已。此所羞者，自祝主人至於內賔，無內羞。</small>

賔坐取觶，阼階前北面酬長兄弟，長兄弟在右。<small>薦南奠觶。</small>賔奠觶拜，長兄弟答拜，賔立卒觶，酌于其尊，東面立，長兄弟拜受觶，賔北面答拜，揖復位。<small>其尊，長兄弟尊也。此受酬者拜亦北面。</small>長兄弟西階前北面，眾賔長自左受旅，如初。<small>旅，行也，受行酬也。初，賔酬長兄弟。</small>長兄弟卒觶，酌于其尊，西面立，受旅者拜受，長兄弟北面答拜，揖復位，眾賔及眾兄弟交錯以辯，皆如初儀。<small>交錯，猶言東西。</small>

為加爵者作止爵，如長兄弟之儀。<small>於旅酬之閒。言作止爵，明禮殺並作。</small>

長兄弟酬賔，如賔酬兄弟之儀，以辯，卒受者實觶于篚。<small>長兄弟酬賔，亦坐取其奠觶。此不言交錯以辯，賔之酬不言卒受者，實觶于篚，明其相報，禮終於此，其文省。</small>

賔弟子及兄弟弟子洗，各酌于其尊，中庭北面，西上，舉觶於其長，奠觶拜，長皆答拜，舉觶者祭，卒觶拜，長皆答拜，舉觶者洗，各酌于其尊，復初位，長皆拜，舉觶者皆奠觶于薦右。<small>奠觶進奠之于薦右，非神惠也。今文曰奠于薦右。</small>

長皆執以興，舉觶者皆復位答拜，長皆奠觶于其所，皆揖其弟子，弟子皆復其位。<small>復其位者，東西面位。弟子舉觶於其長，所以序長幼、教孝弟。凡堂下拜亦皆北面。</small>爵皆無筭。<small>筭，數也。賔取觶酬兄弟之黨，長兄弟取觶酬賔之黨，唯己所欲，亦交錯以辯，無次第之數。因今接會，使之交恩定好，優勸之。</small>

### 佐食獻尸 {#15.2.10}

利洗散，獻于尸，酢，及祝，如初儀，降，實散于篚。<small>利，佐食也，言利，以今進酒也。更言獻者，以利待尸禮將終，宜一進酒，嫌於加酒亦當三也。不致爵，禮又殺也。</small>

## 禮終 {#15.3}

### 尸出歸尸俎徹庶羞 {#15.3.1}

主人出，立于戶外西南。<small>事尸禮畢。</small>祝東面告利成。<small>利，猶養也，供養之禮成。不言禮畢，於尸閒之嫌。</small>尸謖，祝前，主人降。<small>謖，起也。前，猶導也。少牢饋食禮曰「祝入，尸謖，主人降，立于阼階東，西面，祝先，尸從，遂出于庿門」。前尸之義，士虞禮備矣。</small>祝反，及主人入，復位，命佐食徹尸俎，俎出于庿門。<small>俎所以載肵俎。少牢饋食禮曰「有司受，歸之」。</small>

徹庶羞，設于西序下。<small>為將餕，去之。庶羞主為尸，非神饌也。尚書傳曰「宗室有事，族人皆侍終日，大宗已侍於賔奠，然後燕私，燕私者何也？已而與族人飲也」，此徹庶羞置西序下者，為將以燕飲與？然則自尸祝至於兄弟之庶羞，宗子以與族人燕飲於堂，內賔宗婦之庶羞，主婦以燕飲于房。</small>

### 嗣子長兄弟餕 {#15.3.2}

筵對席，佐食分簋鉶。<small>為將餕分之也。分簋者，分敦黍於會，為有對也。敦，有虞氏之器也，周制，士用之，變敦言簋，容同姓之士得從周制耳。祭統曰「餕者，祭之末也，不可不知也，是故古之人有言曰『善終者如始』，餕其是已，是故古之君子曰『尸亦餕鬼神之餘』，惠術也，可以觀政矣」。</small>宗人遣舉奠及長兄弟盥，立于西階下，東面，北上，祝命甞食，餕者舉奠許諾，升，入，東面，長兄弟對之，皆坐，佐食授舉，各一膚。<small>命，告也。士使嗣子及兄弟餕，其惠不過族親也。古文餕[^10]皆作餕。</small>主人西面再拜，祝曰「餕，有以也」，兩餕奠舉于俎，許諾，皆答拜。<small>以，讀如「何其久也，必有以也」之以。祝告餕，釋辭以戒之，言女餕于此，當有所以也，以先祖有德而享于此祭，其坐餕其餘，亦當以之也。少牢饋食禮不戒者，非親昵也。舊說曰，主人拜下餕席南。</small>若是者三。<small>丁寧戒之。</small>皆取舉，祭食，祭舉，乃食，祭鉶，食舉。<small>食乃祭鉶，禮殺。</small>

[^10]: 餕：字本上莫下良，後餕字皆如此。

卒食，主人降洗爵，宰賛一爵，主人升酌，酳上餕，上餕拜受爵，主人答拜，酳下餕，亦如之。<small>少牢饋食禮曰「賛者洗三爵，酌，主人受于戶內，以授次餕」。舊說云，主人北面授下餕爵。</small>主人拜，祝曰「酳，有與也」，如初儀。<small>主人復拜，為戒也。與，讀如「諸侯以禮相與」之與，言女酳此，當有所與也。與者，與兄弟也，既知似先祖之德，亦當與女兄弟，謂教化之。</small>兩餕執爵拜。<small>答主人也。</small>祭酒，卒爵，拜，主人答拜，兩餕皆降，實爵于篚。

上餕洗爵，升酌，酢主人，主人拜受爵。<small>下餕復兄弟位，不復升也。</small>上餕即位坐，答拜。<small>既授爵戶內，乃就坐。</small>主人坐祭，卒爵，拜，上餕答拜，受爵，降，實于篚。

主人出，立于戶外，西面。<small>事餕者禮畢。</small>

### 改饌陽厭 {#15.3.3}

祝命徹阼俎豆籩，設于東序下。<small>命，命佐食。阼俎，主人之俎。宗婦不徹豆籩，徹禮畧，各有為而已。設于東序下，亦將燕也。</small>祝執其俎以出，東面于戶西。<small>俟告利成。少牢下篇曰「祝告利成，乃執俎以出」。</small>宗婦徹祝豆籩入于房，徹主婦薦俎。<small>宗婦既並徹，徹其卑者。士虞禮曰「祝薦席徹入于房」。</small>佐食徹尸薦俎敦，設于西北隅，几在南，厞用筵，納一尊，佐食闔牖戶，降。<small>厞，隱也，不知神之所在，或諸遠人乎？尸謖而改饌為幽闇，庶其饗之，所以為厭飫。少牢饋食禮曰「南面而[^11]饋之設」，此所謂當室之白，陽厭也，則尸未入之前為陰厭矣，曾子問曰「殤不備祭，何謂陰厭陽厭也」。</small>祝告利成，降出，主人降即位，宗人告事畢。

[^11]: 而：諸本作如，阮刻校勘記曰「古書假借通用，宜仍其舊」。

### 禮畢送賔 {#15.3.4}

賔出，主人送于門外，再拜。<small>拜送賔也。凡去者不答拜。</small>佐食徹阼俎，堂下俎畢出。<small>記俎出節，兄弟及眾賔自徹而出，唯賔俎有司徹歸之，尊賔者。</small>

## 記 {#15.4}

### 記祭時衣冠 {#15.4.1}

記。特牲饋食，其服皆朝服，玄冠，緇帶，緇韠。<small>於祭，服此也。皆者，謂賔及兄弟。筮日、筮尸、視濯亦玄端，至祭而朝服，朝服者，諸侯之臣與其君日視朝之服，大夫以祭，今賔兄弟緣孝子欲得嘉賔尊客以事其祖禰，故服之。緇韠者，下大夫之臣。夙興，主人服如初，則固玄端。</small>唯尸祝佐食玄端，玄裳、黃裳、雜裳可也，皆爵韠。<small>與主人同服。周禮，士之齊服有玄端素端，然則玄裳上士也，黃裳中士，雜裳下士。</small>

### 記器具品物陳設 {#15.4.2}

設洗，南北以堂深，東西當東榮。<small>榮，屋翼也。</small>水在洗東。<small>祖天地之左海。</small>篚在洗西，南順，實二爵、二觚、四觶、一角、一散。<small>順，從也，言南從，統於堂也。二爵者，為賔獻爵止，主婦當致也。二觚，長兄弟酬眾賔長為加爵，二人班同，宜接並也。四觶，一酌奠，其三長兄弟酬賔，卒受者，與賔弟子兄弟弟子舉觶於其長，禮殺，事相接。禮器曰「貴者獻以爵，賤者獻以散，尊者舉觶，卑者舉角」。舊說云，爵一升，觚二升，觶三升，角四升，散五升。</small>壺棜禁饌于東序，南順，覆兩壺焉，蓋在南，明日卒奠，幂用綌，即位而徹之，加勺。<small>覆壺者，盝瀝水，且為其不宜塵。幂用綌，以其堅絜。禁言棜者，祭尚厭飫，得與大夫同器，不為神戒也。</small>籩，巾以綌也，纁裏，棗烝，栗擇。<small>籩有巾者，果實之物多皮核，優尊者可烝裹之也，烝擇互文。舊說云，纁裏者皆玄被。</small>鉶芼，用苦若薇，皆有滑，夏葵，冬荁。<small>苦，苦荼也。荁，堇屬，乾之，冬滑於葵，詩云「周原膴膴，堇荼如飴」。今文苦為芐，芐乃地黃，非也。</small>棘心匕，刻。<small>刻，若今龍頭。</small>牲爨在庿門外東南，魚腊爨在其南，皆西面，饎爨在西壁。<small>饎，炊也。西壁，堂之西牆下。舊說云，南北直屋梠，稷在南。</small>肵俎，心舌皆去本末，午割之，實于牲鼎，載心立，舌縮俎。<small>午割，從橫割之，亦勿沒。立縮，順其性。心舌知食味者，欲尸之饗此祭，是以進之。</small>賔與長兄弟之薦自東房，其餘在東堂。<small>東堂，東夾之前，近南。</small>

### 記事尸 {#15.4.3}

沃尸盥者一人，奉槃者東面，執匜者西面，淳沃，執巾者在匜北。<small>匜北，執匜之北，亦西面。每事各一人。淳沃，稍注之。今文淳作激。</small>宗人東面取巾，振之三，南面授尸，卒，執巾者受。<small>宗人代授巾，庭長尊。</small>尸入，主人及賔皆辟位，出亦如之。<small>辟位，逡遁。</small>

### 記佐食所事因及宗人佐食齒列 {#15.4.4}

嗣舉奠，佐食設豆鹽。<small>肝宜鹽也。</small>佐食，當事，則戶外南面，無事，則中庭北面。<small>當事，將有事而未至。</small>凡祝呼，佐食許諾。<small>呼，猶命也。</small>

宗人，獻與旅齒於眾賔。<small>尊庭長。齒，從其長幼之次。</small>佐食，於旅齒於兄弟。

### 記設內尊與內兄弟面位旅酬賛薦 {#15.4.5}

尊兩壺于房中西墉下，南上。<small>為婦人旅也。其尊之節，亞西方。</small>

內賔立于其北，東面，南上，宗婦北堂東面，北上。<small>二者所謂內兄弟，內賔，姑姊妹也，宗婦，族人之婦，其夫屬于所祭為子孫。或南上，或北上，宗婦宜統於主婦，主婦南面。北堂，中房而北。</small>

主婦及內賔宗婦亦旅，西面。<small>西面者，異於獻也。男子獻於堂上，旅於堂下，婦人獻於南面，旅於西面。內賔象眾賔，宗婦象兄弟，其節與其儀依男子也。主婦酬內賔之長，酌奠于薦左，內賔之長坐取奠于右，宗婦之娣婦舉觶於其姒婦，亦如之，內賔之長坐取奠觶，酬宗婦之姒，交錯以辯，宗婦之姒亦取奠觶，酬內賔之長，交錯以辯，內賔之少者、宗婦之娣婦各舉奠[^12]於其長，並行交錯，無筭。其拜及飲者皆西面主婦之東南。</small>

[^12]: 奠：阮刻校勘記曰「䟽作觶」。

宗婦賛薦者，執以坐于戶外，授主婦。

### 記祭竈 {#15.4.6}

尸卒食，而祭饎爨雍爨。<small>雍，孰肉。以尸享祭，竈有功也。舊說云，宗婦祭饎爨，亨者祭雍爨，用黍肉而已，無籩豆俎。禮器曰「燔燎於爨，夫爨者，老婦之祭，盛於盆，尊於瓶」。</small>

### 記賔送尸反位 {#15.4.7}

賔從尸，俎出庿門，乃反位。<small>賔從尸，送尸也，士之助祭，終其事也。俎，尸俎也。賔既送尸，復入反位者，宜與主人為禮，乃去之。</small>

### 記諸俎牲體之名數 {#15.4.8}

尸俎，右肩臂臑肫胳，正脊二骨，橫脊，長脅二骨，短脅。<small>尸俎，神俎也。士之正祭禮九體，貶於大夫，有併骨二，亦得十一之名，合少牢之體數，此所謂「放而不致」者。凡俎實之數奇，脊無中，脅無前，貶於尊者，不貶正脊，不奪正也。正脊二骨、長脅二骨者，將舉於尸，尸食未飽，不欲空神俎。</small>膚三。<small>為餕用二，厭飫一也。</small>離肺一。<small>離，猶㨒也。小而長，午割之，亦不提心，謂之舉肺。</small>刌肺三。<small>為尸主人主婦祭。今文刌為切。</small>魚十有五。<small>魚，水物，以頭枚數，陰中之物，取數於月十有五日而盈，少牢饋食禮亦云「十有五而俎」，尊卑同，此所謂「經而等」也。</small>腊如牲骨。<small>不但言體，以有一骨二骨者。</small>

祝俎，髀脡，脊二骨，脅二骨。<small>凡接於神及尸者，俎不過牲三體，以特牲約，加其可併者二，亦得奇名。少牢饋食禮羊豕各三體。</small>膚一，離肺一。

阼俎，臂，正脊二骨，橫脊，長脅二骨，短脅。<small>主人尊，欲其體得祝之加數。五體，又加其可併者二，亦得奇名。臂，左體臂。</small>膚一，離肺一。

主婦俎，觳折。<small>觳，後足。折，分後右足以為佐食俎。不分左臑折，辟大夫妻。古文觳皆作穀。</small>其餘如阼俎。<small>餘，謂脊脅膚肺。</small>

佐食俎，觳折，脊，脅。<small>三體，卑者從正。</small>膚一，離肺一。

賔，骼，長兄弟及宗人，折，其餘如佐食俎。<small>骼，左骼也。賔俎全體，尊賔。不用尊體，為其已甚，卑而全之，其宜可也。長兄弟及宗人折，不言所分，畧之。</small>

眾賔及眾兄弟、內賔、宗婦，若有公有司、私臣，皆殽脀。<small>又畧。此所折骨，直破折餘體可殽者，升之俎，一而已，不備三者，賤。祭禮，接神者貴。凡骨有肉曰殽。祭統曰「凡為俎者，以骨為主」，貴者取貴骨，賤者取賤骨，貴者不重，賤者不虛，示均也。俎者，所以明惠之必均也，善為政者如此，故曰見政事之均焉。公有司，亦士之屬，命於君者也。私臣，自己所辟除者。</small>膚一，離肺一。

### 記羣吏面位獻法 {#15.4.9}

公有司門西，北面，東上，獻次眾賔，私臣門東，北面，西上，獻次兄弟，升受，降飲。<small>獻在後者，賤也。祭祀有上事者，貴之，亦皆與旅。</small>