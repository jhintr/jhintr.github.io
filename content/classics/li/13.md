---
title: "既夕第十三"
subtitle: ""
date: 2024-03-07T18:11:03+08:00
lastmod: 2024-05-22
draft: false
brewing: false
weight: 13
js:
    - /js/toc.js
    - /js/hashtag.js
    - /js/commentary.js
---

## 啟 {#13.0}

### 請啟期 {#13.0.1}

既夕哭。<small>既，已也。謂出門哭止，復外位時。</small>請啟期，告于賔。<small>將葬，當遷柩于祖，有司於是乃請啟肂之期於主人，以告賔，賔宜知其時也。今文啟為開。</small>

### 豫於祖庿陳饌 {#13.0.2}

夙興，設盥于祖庿門外。<small>祖，王父也。下士祖禰共庿。</small>陳鼎皆如殯，東方之饌亦如之。<small>皆，皆三鼎也。如殯，如[大斂既殯之奠](../12/#12.3.5)。</small>夷牀饌于階閒。<small>夷之言尸也。朝正柩，用此牀。</small>

### 啟殯 {#13.0.3}

二燭俟于殯門外。<small>早闇，以為明也。燭用烝[^1]。</small>丈夫髽，散帶垂，即位如初。<small>為將啟變也。此互文以相見耳。髽，婦人之變，喪服小記曰「男子免而婦人髽，男子冠而婦人笄」。如初，朝夕哭門外位。</small>婦人不哭，主人拜賔，入即位，袒。<small>此不蒙[^2]如初者，以男子入門不哭也。不哭者，將有事，止讙嚻。</small>商祝免袒，執功布入，升自西階，盡階，不升堂，聲三，啟三，命哭。<small>功布，灰治之布也，執之以接神，為有所拂㧍也。聲三，三有聲，存神也。啟三，三言啟，告神也。舊說以為聲，噫興也。今文免作絻。</small>燭入。<small>炤徹與啟肂者。</small>祝降，與夏祝交于階下，取銘置于重。<small>祝降者，祝徹宿奠降也。與夏祝交，事相接也。夏祝取銘置于重，為啟肂遷之。吉事交相左，凶事交相右。今文銘皆作名。</small>踊無筭。<small>主人也。</small>商祝拂柩用功布，幠用夷衾。<small>拂，去塵也。幠，覆之，為其形露。</small>

[^1]: 烝：釋文作䒱，薪也。
[^2]: 蒙：原作象，據嚴本校勘記改。

## 遷祖 {#13.1}

### 遷柩朝祖 {#13.1.1}

遷于祖，用軸。<small>遷，徙也，徙於祖，朝祖庿也，檀弓曰「殷朝而殯於祖，周朝而遂葬」，蓋象平生，將出必辭尊者。軸，輁軸也，軸狀如轉轔，刻兩頭為軹，輁狀如長牀，穿桯[^3]，前後著金而關軹[^4]焉，大夫諸侯以上有四周，謂之輴，天子畫之以龍。</small>重先，奠從，燭從，柩從，燭從，主人從。<small>行之序也。主人從者，丈夫由右，婦人由左，以服之親䟽為先後，各從其昭穆。男賔在前，女賔在後。</small>升自西階。<small>柩也。猶用子道，不由阼也。</small>奠俟于下，東面，北上。<small>俟正柩也。</small>主人從升，婦人升，東面，眾人東即位。<small>東方之位。</small>

[^3]: 桯：原作程，據嚴本校勘記改。
[^4]: 軹：或作軸，段氏曰「軹軸皆通，著金關軸與車舝同制」。

正柩于兩楹間，用夷牀。<small>兩楹間，象鄉戶牖也。是時柩北首。</small>主人柩東，西面，置重如初。<small>如殯宮時也。</small>席升設于柩西，奠設如初，巾之，升降自西階。<small>席設于柩之西，直柩之西，當西階也。從奠設如初，東面也，不統於柩，神不西面也，不設柩東，東非神位也。巾之者，為禦當風塵。</small>主人踊無筭，降，拜賔，即位，踊，襲，主婦及親者由足，西面。<small>設奠時，婦人皆室戶西，南面，奠畢乃得東面，親者西面，堂上迫，䟽者可以居房中。</small>

### 薦車馬設遷祖之奠 {#13.1.2}

薦車，直東榮，北輈。<small>薦，進也，進車者，象生時將行陳駕也。今時謂之魂車。輈，轅也。車當東榮，東陳西上於中庭。</small>質明，滅燭。<small>質，正也。</small>徹者升自阼階，降自西階。<small>徹者，辟新奠，不設序西南，已再設為褻。</small>乃奠如初，升降自西階。<small>為遷祖奠也。奠升不由阼階，柩北首，辟其足。</small>主人要節而踊。<small>節，升降。</small>

薦馬，纓三就，入門，北面，交轡，圉人夾牽之。<small>駕車之馬，每車二疋。纓，今馬鞅也。就，成也。諸侯之臣飾纓以三色而三成，此三色者，蓋絛絲也，其著之如罽然，天子之臣如其命數，王之革路絛纓。圉人，養馬者。在左右曰夾。既奠乃薦馬者，為其踐污庿中也。凡入門，參分庭一，在南。</small>御者執策立于馬後，哭成踊，右還出。<small>主人於是乃哭踊者，薦車之禮成於薦馬。</small>賔出，主人送于門外。

## 祖奠 {#13.2}

### 將祖時先載柩飾柩車 {#13.2.1}

有司請祖期。<small>亦因在外位請之，當以告賔。每事畢輒出，將行而飲酒曰祖，祖，始也。</small>曰「日側」。<small>側，昳也，謂將過中之時。</small>

主人入，袒，乃載，踊無筭，卒束，襲。<small>袒，為載變也。乃舉柩卻下而載之。束，束棺於柩車。賔出，遂匠納車于階間，謂此車。</small>降奠，當前束。<small>下遷祖之奠也。當前束，猶當尸腢也，亦在柩車西，束有前後也。</small>

商祝飾柩，一池，紐前䞓後緇，齊三采，無貝。<small>飾柩，為設牆柳也，「巾奠，乃牆」，謂此也，牆有布帷，柳有布荒。池者，象宮室之承霤，以竹為之，狀如小車笭，衣以青布，一池，縣於柳前。士不褕[^5]絞，紐所以聯帷荒，前赤後黑，因以為飾，左右面各有前後。齊，居柳之中央，若今小車蓋上蕤矣，以三采繒為之，上朱中白下蒼，著以絮。元士以上有貝。</small>設披。<small>披，輅柳棺上，貫結於戴，人居旁牽之，以備傾虧，喪大記曰「士戴前纁後緇，二披，用纁」。今文披皆為藩。</small>屬引。<small>屬，猶著也。引所以引柩車，在軸輴曰紼，古者人引柩，春秋傳曰「坐引而哭之三」。</small>

[^5]: 褕：原作愉，或作揄，據嚴本校勘記改。

### 陳器與葬具 {#13.2.2}

陳明器於乘車之西。<small>明器，藏器也，檀弓曰「其曰明器，神明之也」，言神明者，異於生器，「竹不成用，瓦不成味，木不成斲，琴瑟張而不平，竽笙備而不和，有鍾磬而無筍虡」。陳器於乘車之西，則重北也。</small>折，橫覆之。<small>折，猶庪也，方鑿連木為之，蓋如牀而縮者三橫者五，無簀，窆事畢，加之壙上，以承抗席。橫陳之者，為苞筲以下䋫於其北，便也。覆之，見善面也。</small>抗木，橫三縮二。<small>抗，禦也，所以禦止土者。其橫與縮各足掩壙。</small>加抗席三。<small>席所以禦塵。</small>加茵，用䟽布，緇翦，有幅，亦縮二橫三。<small>茵所以藉棺者。翦，淺也。幅，緣之。亦者，亦抗木也。及其用之，木三在上，茵二在下，象天三合地二，人藏其中焉。今文翦作淺。</small>

器西南上，綪。<small>器，目言之也。陳明器，以西行南端為上。綪，屈也，不容則屈而反之。</small>茵。<small>茵在抗木上，陳器次而北也。</small>苞二。<small>所以裹奠羊豕之肉。</small>筲三，黍稷麥。<small>筲，畚種類也，其容蓋與簋同一觳也。</small>罋三，醯醢屑，幂用䟽布。<small>罋，瓦器，其容亦蓋一觳。屑，薑桂之屑也，內則曰「屑桂與薑」。幂，覆也。今文幂皆作密。</small>甒二，醴酒，幂用功布。<small>甒，亦瓦器也。古文甒皆作廡。</small>皆木桁，久之。<small>桁所以庪苞筲罋甒也。久，當為灸，灸，謂以蓋案塞其口。每器異桁。</small>用器，弓矢、耒耜、兩敦、兩杅、槃匜，匜實于槃中，南流。<small>此皆常用之器也。杅，盛湯漿。槃匜，盥器也。流，匜口也。今文杅為桙。</small>無祭器。<small>士禮畧也。大夫以上兼用鬼器人器也。</small>有燕樂器可也。<small>與賔客燕飲用樂之器也。</small>役器，甲胄干笮。<small>此皆師役之器。甲，鎧。胄，兜鍪。干，楯。笮，矢箙。</small>燕器，杖笠翣。<small>燕居安體之器也。笠，竹洿[^6]蓋也。翣，扇。</small>

[^6]: 洿：字本从竹，錢大昕曰「當為筠字之譌」。

### 還柩車設祖奠 {#13.2.3}

徹奠，巾席俟于西方，主人要節而踊。<small>巾席俟於西方，祖奠將用焉。要節者，來象升，丈夫踊，去象降，婦人踊。徹者由明器北，西面，既徹，由重南東。不設於序西南者，非宿奠也，宿奠必設者，為神馮依之久也。</small>袒。<small>為將祖變。</small>商祝御柩。<small>亦執功布居前，為還柩車為節。</small>乃祖。<small>還柩鄉外，為行始。</small>踊，襲，少南，當前束。<small>主人也。柩還，則當前束南。</small>婦人降，即位于階閒。<small>為柩將去有時也。位，東上。</small>祖，還車不還器。<small>祖有行漸，車亦宜鄉外也。器之陳自已南上。</small>祝取銘，置于茵。<small>重不藏，故於此移銘加於茵上。</small>二人還重，左還。<small>重與車馬還相反，由便也。</small>布席，乃奠如初，主人要節而踊。<small>車已祖，可以為之奠也，是之謂祖奠。</small>薦馬如初。<small>柩動車還，宜新之也。</small>賔出，主人送。

有司請葬期。<small>亦因在外位時。</small>入復位。<small>主人也。自死至於殯，自啟至於葬，主人及兄弟恆在內位。</small>

## 賵贈 {#13.3}

### 國君賵禮 {#13.3.1}

公賵玄纁束，馬兩。<small>公，國君也。賵，所以助主人送葬也。兩馬，士制也。春秋傳曰「宋景曹卒，魯季康子使冉求賵之以馬，曰其可以稱旌繁乎」。</small>擯者出請入告，主人釋杖，迎于庿門外，不哭，先入門右，北面，及眾主人袒。<small>尊君命也。眾主人自若西面。</small>馬入設。<small>設於庭，在重南。</small>賔奉幣，由馬西，當前輅，北面致命。<small>賔，使者。幣，玄纁也。輅，轅縛，所以屬引。由馬西，則亦當前輅之西。於是北面致命，得鄉柩與奠。柩車在階閒少前，參分庭之北。輅有前後。</small>主人哭，拜稽顙，成踊，賔奠幣于棧左服，出。<small>棧，謂柩車也。凡士車制，無漆飾。左服，象授人授其右也。服，車箱。今文棧作輚。</small>宰由主人之北，舉幣以東。<small>柩東，主人位。以東，藏之。</small>士受馬以出。<small>此士謂胥徒之長也，有勇力者受馬。聘禮曰「皮馬相閒」可也。</small>主人送于外門外，拜，襲，入復位，杖。

### 賔賵奠賻贈 {#13.3.2}

賔賵者將命。<small>賔，卿大夫士也。</small>擯者出請入告，出告須。<small>不迎。告曰「孤某須」。</small>馬入設，賔奉幣，擯者先入，賔從，致命如初。<small>初，公使者。</small>主人拜于位，不踊。<small>柩車東位也。既啟之後，與在室同。</small>賔奠幣如初，舉幣受馬如初，擯者出請。<small>賔出在外，請之，為其復有事。</small>

若奠。<small>賔致可以奠也。</small>入告，出，以賔入，將命如初，士受羊如受馬，又請。<small>士，亦謂胥徒之長。又，復也。</small>

若賻。<small>賻之言補也助也，貨財曰賻。</small>入告，主人出門左，西面，賔東面將命。<small>主人出者，賻主施於主人。</small>主人拜，賔坐委之，宰由主人之北，東面舉之，反位。<small>坐委之，明主人哀戚，志不在受人物。反位，反主人之後位。</small>若無器，則捂受之。<small>謂對相授，不委地。</small>又請，賔告事畢，拜送，入。

贈者將命。<small>贈，送。</small>擯者出請，納賔如初。<small>如其入告出告須。</small>賔奠幣如初。<small>亦於棧左服。</small>若就器，則坐奠于陳。<small>就，猶善也。贈無常，唯玩好所有。陳，明器之陳。</small>

凡將禮，必請而后拜送。<small>雖知事畢猶請，君子不必人意。</small>兄弟，賵奠可也。<small>兄弟，有服親者。可且賵且奠，許其厚也。賵奠於死生兩施。</small>所知，則賵而不奠。<small>所知，通問相知也，降於兄弟。奠施於死者為多，故不奠。</small>知死者贈，知生者賻。<small>各主於所知。</small>書賵於方，若九若七若五。<small>方，板也。書賵奠賻贈之人名與其物於板，每板若九行若七行若五行。</small>書遣於策。<small>策，簡也。遣，猶送也，謂所當藏物，茵以下。</small>乃代哭如初。<small>棺柩有時將去，不忍絕聲也。初，謂既小斂時。</small>

宵，為燎于門內之右。<small>為哭者為明。</small>

## 葬日陳大遣奠 {#13.4}

### 陳具 {#13.4.1}

厥明，陳鼎五于門外，如初。<small>鼎五，羊豕魚腊鮮獸各一鼎也。士禮特牲三鼎，盛葬奠，加一等，用少牢也。如初，如大斂奠時。</small>其實，羊左胖，<small>反吉祭也。言左胖者，體不殊骨也。</small>髀不升，<small>周貴肩賤髀。古文髀作脾。</small>腸五、胃五，<small>亦盛之也。</small>離肺。<small>離，㨒。</small>豕亦如之，豚解，無腸胃。<small>如之，如羊左胖、髀不升、離肺也。豚解，解之如解豚，亦前肩後肫脊脅而已。無腸胃者，君子不食溷腴。</small>魚腊鮮獸皆如初。<small>鮮，新殺者，士腊用兔。加鮮獸而無膚者，豕既豚解，畧之。</small>東方之饌，四豆，脾析，蜱醢，葵菹，蠃醢。<small>脾，讀為雞脾肶之脾，脾析，百葉也。蜱，蜯也。今文蠃為蝸。</small>四籩，棗糗栗脯。<small>糗，以豆糗粉餌。</small>醴酒。<small>此東方之饌，與祖奠同，在主人之南，當前輅，北上，巾之。</small>陳器。<small>明器也。夜斂藏之。</small>

### 奠 {#13.4.2}

滅燎，執燭，俠輅，北面。<small>炤徹與葬奠也。</small>賔入者，拜之。<small>明自啟至此，主人無出禮。</small>徹者入，丈夫踊，設于西北，婦人踊。<small>猶阼階升時也，亦既盥乃入。入由重東，而主人踊，猶其升也。自重北西面而徹，設於柩車西北，亦由序西南。</small>徹者東。<small>由柩車北，東適葬奠之饌。</small>鼎入。<small>舉入陳之也。陳之，蓋於重東北，西面北上如初。</small>乃奠，豆南上，綪，籩蠃醢南，北上，綪。<small>籩蠃醢南，辟醴酒也。</small>俎二以成，南上，不綪，特鮮獸。<small>成，猶併也。不綪者，魚在羊東，腊在豕東。古文特為俎。</small>醴酒在籩西，北上。<small>統於豆也。</small>奠者出，主人要節而踊。<small>亦以往來為節。奠，由重北西，既奠，由重南東。</small>

## 出葬 {#13.5}

### 將葬抗重出車馬苞器以次先行鄉壙 {#13.5.1}

甸人抗重，出自道，道左倚之。<small>還重不言甸人，抗重言之者，重既虞將埋之，言其官，使守視之。抗，舉也。出自道，出從門中央也。不由闑東西者，重不反，變於恆出入。道左，主人位。今時有死者，鑿木置食其中，樹於道側，由此。</small>薦馬，馬出自道，車各從其馬，駕于門外，西面而俟，南上。<small>南上，便其行也。行者乘車在前，道稾序從。</small>徹者入，踊如初，徹巾，苞牲，取下體。<small>苞者，象既饗而歸賔俎者也。取下體者，脛骨象行，又俎實之終始也。士苞三个，前脛折取臂臑，後脛折取骼，亦得俎釋三个，雜記曰「父母而賔客之，所以為哀」。</small>不以魚腊。<small>非正牲也。</small>行器。<small>目葬行明器，在道之次。</small>茵苞器序從。<small>如其陳之先後。</small>車從。<small>次器。</small>徹者出，踊如初。<small>於是庿中當行者唯柩車。</small>

### 讀賵讀遣 {#13.5.2}

主人之史請讀賵，執筭從，柩東，當前束，西面，不命毋哭，哭者相止也，唯主人主婦哭，燭在右，南面。<small>史北面請，既而與執筭西面，於主人之前讀書釋筭。燭在右南面，炤書便也。古文筭皆為筴。</small>讀書，釋筭則坐。<small>必釋筭者，榮其多。</small>卒，命哭，滅燭，書與筭執之，以逆出。<small>卒，已。</small>

公史自西方，東面，命毋哭，主人主婦皆不哭，讀遣，卒，命哭，滅燭，出。<small>公史，君之典禮書者。遣者，入壙之物。君使史來讀之，成其得禮之正以終也。燭俠路。</small>

### 柩車發行及在道君使宰贈 {#13.5.3}

商祝執功布以御柩，執披。<small>居柩車之前，若道有低仰傾虧，則以布為抑揚左右之節，使引者執披者知之。士執披八人。今文無以。</small>主人袒，乃行，踊無筭。<small>袒，為行變也。乃行，謂柩車行也。凡從柩者，先後左右如遷于祖之序。</small>出宮，踊，襲。<small>哀次。</small>

至于邦門，公使宰夫贈玄纁束。<small>邦門，城門也。贈，送也。</small>主人去杖，不哭，由左聽命，賔由右致命。<small>柩車前輅之左右也。當時止柩車。</small>主人哭，拜稽顙，賔升，實幣于蓋，降，主人拜送，復位，杖，乃行。<small>升柩車之前，實其幣於棺蓋之柳中，若親授[^7]之然。復位，反柩車後。</small>

[^7]: 授：原作受，據嚴本校勘記改。

### 窆柩藏器 {#13.5.4}

至于壙，陳器于道東西，北上。<small>統於壙。</small>茵先入。<small>當藉柩也。元士則葬用輁軸，加茵焉。</small>屬引。<small>於是說載除飾，更屬引於緘耳。古文屬為燭。</small>主人袒，眾主人西面，北上，婦人東面，皆不哭。<small>俠羨道為位。</small>

乃窆，主人哭踊無筭。<small>窆，下棺也。今文窆為封。</small>襲，贈用制幣，玄纁束，拜稽顙，踊如初。<small>丈八尺曰制，二制合之。束，十制五合。</small>卒，袒，拜賔，主婦亦拜賔，即位，拾踊三，襲。<small>主婦拜賔，拜女賔也。即位，反位。</small>賔出，則拜送。<small>相問之賔也。凡弔賔有五，去皆拜之，此舉中焉。</small>

藏器於旁，加見。<small>器，用器役器也。見，棺飾也，更謂之見者，加此則棺柩不復見矣。先言藏器乃云加見者，器在見內也，內之者，明君子之於事，終不自逸也。檀弓曰「有虞氏之瓦棺，夏后氏堲周，殷人棺椁，周人牆置翣」。</small>藏苞筲於旁。<small>於旁者，在見外也。不言罋甒，饌相次可知。四者兩兩而居。喪大記曰「棺椁之間，君容柷[^8]，大夫容壺，士容甒」。</small>加折，卻之，加抗席，覆之，加抗木。<small>宜次也。</small>實土三。

[^8]: 柷：原作祝，據阮刻校勘記改。

主人拜鄉人。<small>謝其勤勞。</small>即位，踊襲如初。<small>哀親之在斯。</small>

## 反哭雜儀 {#13.6}

### 反哭于庿于殯宮出就次 {#13.6.1}

乃反哭，入，升自西階，東面，眾主人堂下東面，北上。<small>西階東面，反諸其所作也。反哭者，於其祖庿，不於阼階西面，西方神位。</small>婦人入，丈夫踊，升自阼階。<small>辟主人也。</small>主婦入于室，踊，出即位，及丈夫拾踊，三。<small>入于室，反諸其所養也。出即位，堂上西面也。拾，更也。</small>賔弔者升自西階，曰「如之何」，主人拜稽顙。<small>賔弔者，眾賔之長也。反而亡焉，失之矣，於是為甚，故弔之。弔者北面，主人拜於位，不北面拜賔東者，以其亦主人位也。今文無曰。</small>賔降，出，主人送于門外，拜稽顙。

遂適殯宮，皆如啟位，拾踊三。<small>啟位，婦人入升堂，丈夫即中庭之位。</small>

兄弟出，主人拜送。<small>兄弟，小功以下也。異門大功亦可以歸。</small>眾主人出門，哭止，闔門，主人揖眾主人，乃就次。<small>次，倚廬也。</small>

### 葬後儀節及喪祭 {#13.6.2}

猶朝夕哭，不奠。<small>是日也，以虞易奠。</small>三虞。<small>虞，喪祭名，虞，安也。骨肉歸於土，精氣無所不之，孝子為其彷徨，三祭以安之。朝葬，日中而虞，不忍一日離。</small>卒哭。<small>卒哭，三虞之後祭名。始朝夕之閒，哀至則哭，至此祭止也，朝夕哭而已。</small>明日，以其班祔。<small>班，次也。祔，卒哭之明日祭名。祔，猶屬也，祭昭穆之次而屬之。今文班為胖。</small>

## 記 {#13.7}

### 記君子正終人子侍養 {#13.7.1}

記。士處適寢，寢東首于北墉下。<small>將有疾，乃寢於適室[^9]。今文處為居，于為於。</small>有疾，疾者齊。<small>正情性也。適寢者，不齊不居其室。</small>養者皆齊。<small>憂也。</small>徹琴瑟。<small>去樂。</small>疾病，外內皆埽。<small>為有賔客來問也。疾甚曰病。</small>徹褻衣，加新衣。<small>故衣垢汙，為來人穢惡之。</small>御者四人，皆坐持體。<small>為不能自轉側。御者，今時侍從之人。</small>屬纊，以俟絕氣。<small>有其氣微難節也。纊，新絮。</small>男子不絕於婦人之手，婦人不絕於男子之手。<small>備褻。</small>乃行禱于五祀。<small>盡孝子之情。五祀，博言之，士二祀，曰門曰行。</small>乃卒。<small>卒，終也。</small>

[^9]: 䟽云：若不疾，則在燕寢。

主人啼，兄弟哭。<small>哀有甚有否。於是始去笄纚，服深衣，檀弓曰「始死，羔裘玄冠者易之」。</small>設牀笫，當牖，衽，下莞上簟，設枕。<small>病卒之閒廢牀，至是設之，事相變。衽，臥席。古文笫為茨。</small>遷尸。<small>徙於牖下也。於是幠用斂衾。</small>

### 記復魂楔綴設奠 {#13.7.2}

復者朝服，左執領，右執要，招而左。<small>衣朝服，服未可以變。</small>楔，貌如軛，上兩末。<small>事便也。今文軛作厄。</small>綴足用燕几，校在南，御者坐持之。<small>校，脛也。尸南首，几脛在南以拘足，則不得辟戾矣。古文校為枝。</small>即牀而奠，當腢，用吉器，若醴若酒，無巾柶。<small>腢，肩頭也。用吉器，器未變也。或卒無醴，用新酒。</small>

### 記赴君之辭 {#13.7.3}

赴曰「君之臣某死」，赴母妻長子，則曰「君之臣某之某死」。<small>赴，走告也。今文赴作訃。</small>

### 記室中哭位 {#13.7.4}

室中，唯主人主婦坐，兄弟有命夫命婦在焉，亦坐。<small>別尊卑也。</small>

### 記眾主人於君命 {#13.7.5}

尸在室，有君命，眾主人不出。<small>不二主。</small>

### 記襚者儀位 {#13.7.6}

襚者委衣于牀，不坐。<small>牀高，由便。</small>其襚于室，戶西北面致命。<small>始死時也。</small>

### 記沐浴含襲 {#13.7.7}

夏祝淅米，差盛之。<small>差，擇之。</small>御者四人，抗衾而浴，襢笫。<small>抗衾，為其倮程，蔽之也。襢，袒也，袒簀，去席，盝水便。</small>其母之喪，則內御者浴，鬠無笄。<small>內御，女御也。無笄，猶丈夫之不冠也。</small>設明衣，婦人則設中帶。<small>中帶，若今之襌[^10]襂。</small>

[^10]: 襌：釋文作褌。

卒洗，貝反于笲，實貝，柱右齻左齻。<small>象齒堅。</small>夏祝徹餘飯。<small>徹去鬻。</small>

瑱塞耳。<small>塞，充窒。</small>掘坎，南順，廣尺，輪二尺，深三尺，南其壤。<small>南順，統於堂。輪，從也。今文掘為坅也。</small>垼，用塊。<small>塊，堛也。古文垼為役。</small>明衣裳，用幕布，袂屬幅，長下膝。<small>幕布，帷幕之布，升數未聞也。屬幅，不削幅也。長下膝，又有裳，於蔽下體深也。</small>有前後裳，不辟，長及觳。<small>不辟，質也。觳，足跗也。凡他服，短無見膚，長無被土。</small>縓綼緆。<small>一染謂之縓，今紅也。飾裳，在幅曰綼，在下曰緆。</small>緇純。<small>七入為緇，緇，黑也。飾衣曰純，謂領與袂。衣以緇，裳以縓，象天地也。</small>設握，裏親膚，繫鉤中指，結于掔。<small>掔，掌後節中也。手無決者，以握繫一端繞掔，還從上自貫，反與其一端結之。</small>甸人築坅坎。<small>築，實土其中，堅之。穿坎之名，一曰坅。</small>隸人湼廁。<small>隸人，罪人也，今之徒役作者也。湼，塞也，為人復往褻之，又亦鬼神不用。</small>

既襲，宵為燎于中庭。<small>宵，夜。</small>

### 記小斂大斂 {#13.7.8}

厥明，滅燎，陳衣。<small>記節。</small>凡絞紟用布，倫如朝服。<small>凡，凡小斂大斂也。倫，比也。今文無紟，古文倫為輪。</small>設棜于東堂下，南順，齊于坫，饌于其上，兩甒，醴酒，酒在南，篚在東，南順，實角觶四、木柶二、素勺二，豆在甒北，二以並，籩亦如之。<small>棜，今之轝也。角觶四、木柶二、素勺，為夕[^11]進醴酒，兼饌之也。勺二，醴酒各一也。豆籩二以併，則是大斂饌也，記於此者，明其他與小斂同陳。古文角觶為角柶。</small>凡籩豆，實具設，皆巾之。<small>籩豆偶而為具，具則於饌巾之。巾之，加飾也，明小斂一豆一籩不巾。</small>觶，俟時而酌，柶覆加之，面枋，及錯，建之。<small>時，朝夕也，檀弓曰「朝奠日出，夕奠逮日」。</small>

[^11]: 夕：原作少，據嚴本校勘記改。

小斂，辟奠不出室。<small>未忍神遠之也。辟襲奠以辟斂，既斂則不出於室，設於序西南，畢事而去之。</small>無踊節。<small>其哀未可節也。</small>既馮尸，主人袒，髺髮，絞帶，眾主人布帶。<small>眾主人，齊衰以下。</small>

大斂于阼。<small>未忍便離主人位也。主人奉尸斂于棺，則西階上賔之。</small>大夫升自西階，階東北面，東上。<small>視斂。</small>既馮尸，大夫逆降，復位。<small>中庭西面位。</small>巾奠，執燭者滅燭出，降自阼階，由主人之北，東。<small>巾奠而室事已。</small>

### 記殯後居喪乘車 {#13.7.9}

既殯，主人說髦。<small>既殯，置銘于肂，復位時也。今文說皆作稅。兒生三月，鬋髮為鬌，男角女羈，否則男左女右，長大猶為飾存之，謂之髦，所以順父母幼小之心，至此尸柩不見，喪無飾，可以去之。髦之形象未聞。</small>三日絞垂。<small>成服日，絞要絰之散垂者。</small>冠六升，外縪，纓條屬，厭。<small>縪，謂縫著於武也。外之者，外其餘也。纓條屬者，通屈一條繩為武，垂下為纓，屬之冠。厭，伏也。</small>衰三升。<small>衣與裳也。</small>屨外納。<small>納，收餘也。</small>杖下本，竹桐一也。<small>順其性也。</small>居倚廬。<small>倚木為廬，在中門外，東方，北戶。</small>寢苫枕塊。<small>苫，編藳。塊，堛也。</small>不說絰帶。<small>哀戚不在於安。</small>哭晝夜無時。<small>哀至則哭，非必朝夕。</small>非喪事不言。<small>不忘所以為親。</small>歠粥，朝一溢米，夕一溢米，不食菜果。<small>不在於飽與滋味。粥，糜也。二十兩曰溢，為米一升二十四分升之一。實在木曰果，在地曰蓏。</small>

主人乘惡車。<small>拜君命、拜眾賔及有故行所乘也。雜記曰「端衰喪車皆無等」，然則此惡車，王喪之木車也。古文惡作堊。</small>白狗幦。<small>未成豪狗。幦，覆笭也，以狗皮為之，取其臑也。白於喪飾宜。古文幦為幂。</small>蒲蔽。<small>蔽，藩。</small>御以蒲菆。<small>不在於驅馳。蒲菆，牡蒲莖。古文菆作騶。</small>犬服。<small>笭閒兵服，以犬皮為之，取堅也，亦白。今文犬為大。</small>木錧。<small>取少聲。今文錧為鎋。</small>約綏，約轡。<small>約，繩。綏所以引升車。</small>木鑣。<small>亦取少聲。古文鑣為苞。</small>馬不齊髦。<small>齊，翦也。今文髦為毛。主人之惡車，如王之木車，則齊衰以下，其乘素車、繅車、駹車、漆車與。</small>主婦之車亦如之，䟽布裧。<small>裧者，車裳幃，於蓋弓垂之。</small>貳車，白狗攝服。<small>貳，副也。攝，猶緣也，狗皮緣服，差飾。</small>其他皆如乘車。<small>如所乘惡車。</small>

### 記朔月及常日埽絜奉養 {#13.7.10}

朔月，童子執帚，卻之，左手奉之。<small>童子，隸子弟，若內豎寺人之屬。執用左手卻之，示未用。</small>從徹者而入。<small>童子不專禮事。</small>比奠，舉席，埽室，聚諸㝔，布席如初，卒奠，埽者執帚，垂末內鬣，從執燭者而東。<small>比，猶先也。室中[^12]東南隅謂之㝔。</small>燕養、饋羞、湯沐之饌如他日。<small>燕養，平常所用供養也。饋，朝夕食也。羞，四時之珍異。湯沐，所以洗去汙垢。內則曰「三日具沐，五日具浴」，孝子不忍一日廢其事親之禮，於下室日設之，如生存也，進徹之時如其頃。</small>朔月，若薦新，則不饋于下室。<small>以其殷奠有黍稷也。下室，如今之內堂。正寢聽朝事。</small>

[^12]: 中：原缺，據嚴本校勘記補。

### 記筮宅卜日首末事 {#13.7.11}

筮宅，冢人物土。<small>物，猶相也，相其地可葬者，乃營之。</small>卜日吉，告從于主婦，主婦哭，婦人皆哭，主婦升堂，哭者皆止。<small>事畢。</small>

### 記啟殯朝祖 {#13.7.12}

啟之昕，外內不哭。<small>將有事，為其讙嚻，既啟，命哭。古文啟為開。</small>夷牀、輁軸饌于西階東。<small>明階閒者，位近西也。夷牀饌於祖庿，輁軸饌於殯宮，其二庿者，於禰亦饌輁軸焉。古文輁或作拱。</small>

### 記二庿者啟殯先朝禰 {#13.7.13}

其二庿，則饌于禰庿，如小斂奠，乃啟。<small>祖尊禰卑也。士事祖禰，上士異庿，下士共庿。</small>朝于禰庿，重止于門外之西，東面，柩入，升自西階，正柩于兩楹閒，奠止于西階之下，東面，北上，主人升，柩東，西面，眾主人東即位，婦人從升，東面，奠升，設于柩西，升降自西階，主人要節而踊。<small>重不入者，主於朝祖而行，若過之矣，門西東面待之，便也。</small>燭先入者，升堂，東楹之南，西面，後入者，西階東，北面，在下。<small>炤正柩者。先，先柩者，後，後柩者。適祖時燭亦然，互記於此。</small>主人降，即位，徹，乃奠，升降自西階，主人踊如初。<small>如其降拜賔至於要節而踊。不薦車，不從此行。</small>

### 記二庿者自禰適祖及祖庿中事 {#13.7.14}

祝及執事舉奠，巾席從而降，柩從，序從如初，適祖。<small>此謂朝禰明日，舉奠適祖之序也。此祝執醴先，酒脯醢俎從之，巾席為後，既正柩，席升設，設奠如初，祝受巾巾之。凡喪自卒至殯、自啟至葬，主人之禮其變同，則此日數亦同矣。序從，主人以下。今文無從。</small>

薦乘車，鹿淺幦，干笮革靾，載旜，載皮弁服，纓轡貝勒縣于衡。<small>士乘棧車。鹿淺，鹿夏毛也，幦，覆笭，玉藻曰「士齊車，鹿幦豹犆」。干，盾也。笮，矢箙也。靾，韁也。旜，旌旗之屬，通帛為旜，孤卿之所建亦攝焉。皮弁服者，視朔之服。貝勒，貝飾勒。有干無兵，有箙無弓矢，明不用。古文靾為殺，旜為膳。</small>道車，載朝服。<small>道車，朝夕及燕出入之車。朝服，日視朝之服也，玄衣素裳。</small>稾車，載蓑笠。<small>稾，猶散也，散車，以田以鄙之車。蓑笠，備雨服。今文稾為潦。凡道車、稾車之纓轡及勒亦縣于衡也。</small>

將載，祝及執事舉奠，戶西南面，東上，卒束前而降，奠席于柩西。<small>將於柩西當前束設之。</small>巾奠，乃牆。<small>牆，飾柩也。</small>抗木，刊。<small>剝削之。古文刊為竿。</small>茵著，用荼，實綏澤焉。<small>荼，茅秀也，綏，廉薑也，澤，澤蘭也，皆取其香且御濕。</small>葦苞，長三尺，一編。<small>用便易也。</small>菅筲三，其實皆瀹。<small>米麥皆湛之湯。未知神之所享，不用食道，所以為敬。</small>祖，還車不易位。<small>為鄉外耳，未行。</small>執披者，旁四人。<small>前後左右各二人。</small>凡贈幣，無常。<small>賔之贈也。玩好曰贈，在所有。</small>凡糗，不煎。<small>以膏煎之則褻，非敬。</small>

### 記柩在道至壙卒窆而歸 {#13.7.15}

唯君命，止柩于堩，其餘則否。<small>不敢留神也。堩，道也，曾子問曰「葬既引，至於堩」。</small>車至道左，北面立，東上。<small>道左，墓道東，先至者在東。</small>柩至于壙，斂服載之。<small>柩車至壙，祝說載除飾，乃斂乘車、道車、稾車之服載之，不空之以歸。送形而往，迎精而反，亦禮之宜。</small>卒窆而歸，不驅。<small>孝子往如慕，反如疑，為親之在彼。</small>

### 記君視斂與否 {#13.7.16}

君視斂，若不待奠，加蓋而出，不視斂，則加蓋而至，卒事。<small>為有他故及辟忌也。</small>

### 記朝祖納柩車及饌祖奠 {#13.7.17}

既正柩，賔出，遂匠納車于階閒。<small>遂匠，遂人匠人也，遂人主引徒役，匠人主載柩窆，職相左右也。車，載柩車，周禮謂之蜃車，雜記謂之團，或作輇，或作摶，聲讀皆相附耳，未聞孰正。其車之轝狀如牀，中央有轅，前後出，設前後輅，轝上有四周，下則前後有軸，以輇為輪，許叔重說「有輻曰輪，無輻曰輇」。</small>

祝饌祖奠于主人之南，當前輅，北上，巾之。<small>言饌於主人之南，當前輅，則既祖，祝乃饌。</small>

### 記入壙弓矢 {#13.7.18}

弓矢之新，沽功。<small>設之宜新，沽示不用。今文沽作古。</small>有弭飾焉。<small>弓無緣者謂之弭。弭以骨角為飾。</small>亦張可也。<small>亦使可張。</small>有柲。<small>柲，弓檠，弛則縛之於弓裏，備損傷，以竹為之，詩云「竹柲緄縢」。古文柲作枈。</small>設依撻焉。<small>依，纏絃也，撻，弣側矢道也，皆以韋為之。今文撻為銛。</small>有韣。<small>韣，弓衣也，以緇布為之。</small>

翭矢一乘，骨鏃，短衛。<small>翭，猶候也，候物而射之矢也。四矢曰乘。骨鏃短衛，亦示不用也，生時翭矢金鏃。凡為矢，五分笴長而羽其一。</small>志矢一乘，軒輖中，亦短衛。<small>志，猶擬也，習射之矢，書云「若射之有志」。輖，摯也。無鏃短衛，亦示不用，生時志矢骨鏃。凡為矢，前重後輕也。</small>