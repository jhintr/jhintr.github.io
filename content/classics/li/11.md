---
title: "喪服第十一"
subtitle: "子夏傳"
date: 2024-03-07T18:10:57+08:00
lastmod: 2024-05-14
draft: false
brewing: false
weight: 11
js:
    - /js/toc.js
    - /js/hashtag.js
    - /js/commentary.js
---

{{<subtitle>}}子夏傳{{</subtitle>}}

## 斬衰 {#11.1}

**喪服。斬衰裳，苴絰、杖、絞帶，冠繩纓，菅屨者。**<small>者者，明為下出也。凡服，上曰衰，下曰裳。麻在首在要皆曰絰，絰之言實也，明孝子有忠實之心，故為制此服焉，首絰象緇布冠之缺項，要絰象大帶。又有絞帶，象革帶。齊衰以下用布。</small>

傳曰：斬者何？不緝也。苴絰者，麻之有蕡者也。苴絰大搹，左本在下，去五分一以為帶，齊衰之絰，斬衰之帶也，去五分一以為帶，大功之絰，齊衰之帶也，去五分一以為帶，小功之絰，大功之帶也，去五分一以為帶，緦麻之絰，小功之帶也，去五分一以為帶。<small>盈手曰搹，搹，扼也，中人之扼圍九寸。以五分一為殺者，象五服之數也。</small>苴杖，竹也，削杖，桐也，杖各齊其心，皆下本。杖者何？爵也。無爵而杖者何？擔主也。非主而杖者何？輔病也。童子何以不杖？不能病也。婦人何以不杖？亦不能病也。<small>爵，謂天子諸侯卿大夫士也。無爵，謂庶人也。擔，猶假也，無爵者假之以杖，尊其為主也。非主，謂眾子也。</small>絞帶者，繩帶也。

冠繩纓，條屬，右縫，冠六升，外畢，鍛而勿灰，衰三升。<small>屬，猶著也，通屈一條繩為武，垂下為纓，著之冠也。布八十縷為升。升字當為登，登，成也，今之禮皆以登為升，俗誤已行久矣。雜記曰「喪冠條屬，以別吉凶，三年之練冠亦條屬，右縫，小功以下左縫」。外畢者，冠前後屈而出縫於武也。</small>菅屨者，菅菲也，外納。

居倚廬，寢苫枕塊，哭晝夜無時，歠粥，朝一溢米，夕一溢米，寢不說絰帶。既虞，翦屏柱楣，寢有席，食䟽食，水飲，朝一哭夕一哭而已。既練，舍外寢，始食菜果，飯素食，哭無時。<small>二十兩曰溢，為米一升二十四分升之一。楣謂之梁，柱楣，所謂梁闇。䟽，猶麤也。舍外寢，於中門之外，屋下壘墼為之，不塗墍，所謂堊室也。素，猶故也，謂復平生時食也。斬衰不書受月者，天子諸侯卿大夫士，虞卒哭異數。</small>

**父。**

傳曰：為父何以斬衰也？父至尊也。

**諸侯為天子。**

傳曰：天子至尊也。

**君。**

傳曰：君至尊也。<small>天子諸侯及卿大夫有地者皆曰君。</small>

**父為長子。**<small>不言適子，通上下也。亦言立適以長。</small>

傳曰：何以三年也？正體於上，又乃將所傳重也。庶子不得為長子三年，不繼祖也。<small>此言為父後者，然後為長子三年，重其當先祖之正體，又以其將代己為宗廟主也。庶子者，為父後者之弟也，言庶者，遠別之也。小記曰「不繼祖與禰」，此但言祖不言禰，容祖禰共廟。</small>

**為人後者。**

傳曰：何以三年也？受重者必以尊服服之。何如而可為之後？同宗則可為之後。何如而可以為人後？支子可也。為所後者之祖父母妻、妻之父母昆弟昆弟之子若子。<small>若子者，為所為後之親如親子。</small>

**妻為夫。**

傳曰：夫至尊也。

**妾為君。**

傳曰：君至尊也。<small>妾謂夫為君者，不得體之，加尊之也，雖士亦然。</small>

**女子子在室為父。**<small>女子子者，子女也，別於男子也。言在室者，關[^1]已許嫁。</small>

[^1]: 關：原作謂，據校勘記改。

**布緫，箭笄，髽，衰，三年。**<small>此妻、妾、女子子喪服之異於男子者。緫，束髮，謂之緫者，既束其本，又緫其末。箭笄，篠竹[^2]也。髽，露紒也，猶男子之括髮，斬衰括髮以麻，則髽亦用麻，以麻者，自項而前，交於額上，卻繞紒，如著幓[^3]頭焉，小記曰「男子冠而婦人笄，男子免而婦人髽」。凡服，上曰衰，下曰裳，此但言衰不言裳，婦人不殊裳，衰如男子衰，下如深衣，深衣則衰無帶，下又無衽。</small>

[^2]: 竹：釋文無竹字。
[^3]: 幓：段氏曰「當作幧」。

傳曰：緫六升，長六寸。箭笄長尺，吉笄尺二寸。<small>緫六升者，首飾象冠數。長六寸，謂出紒後所垂為飾也。</small>

**子嫁，反在父之室，為父三年。**<small>謂遭喪後而出者，始服齊衰期，出而虞，則受以三年之喪受，既虞而出，則小祥亦如之，既除喪而出，則已。凡女行於大夫以上曰嫁，行於士庶人曰適人。</small>

**公士大夫之眾臣，為其君布帶繩屨。**<small>士，卿士也。公卿大夫厭於天子諸侯，故降其眾臣布帶繩屨。貴臣得伸，不奪其正。</small>

傳曰：公卿大夫室老、士，貴臣，其餘皆眾臣也。君，謂有地者也。眾臣杖，不以即位。近臣，君服斯服矣。繩屨者，繩菲也。<small>室老，家相也。士，邑宰也。近臣，閽寺之屬，君，嗣君也，斯，此也，近臣從君喪服，無所降也。繩菲，今時不借也。</small>

## 齊衰 {#11.2}

### 齊衰三年 {#11.2.1}

**䟽衰裳齊，牡麻絰，冠布纓，削杖，布帶，䟽屨，三年者。**<small>䟽，猶麤也。</small>

傳曰：齊者何？緝也。牡麻者，枲麻也。牡麻絰，右本在上。冠者，沽功也。䟽屨者，藨蒯之菲也。<small>沽，猶麤也。冠尊，加其麤，麤功，大功也。齊衰不書受月者，亦天子諸侯卿大夫士虞卒哭異數。</small>

**父卒，則為母。**<small>尊得伸也。</small>

**繼母如母。**

傳曰：繼母何以如母？繼母之配父，與因母同，故孝子不敢殊也。<small>因，猶親也。</small>

**慈母如母。**

傳曰：慈母者何也？

傳曰：妾之無子者，妾子之無母者，父命妾曰「女以為子」，命子曰「女以為母」，若是，則生養之，終其身如母，死則喪之三年如母，貴父之命也。<small>此主謂大夫士之妾，妾子之無母，父命為母子者。其使養之，不命為母子，則亦服庶母慈己之服可也。大夫之妾子，父在，為母大功，則士之妾子為母期矣，父卒，則皆得伸也。</small>

**母為長子。**

傳曰：何以三年也？父之所不降，母亦不敢降也。<small>不敢降者，不敢以己尊降祖禰之正體。</small>

### 齊衰杖期 {#11.2.2}

**䟽衰裳齊，牡麻絰，冠布纓，削杖，布帶，䟽屨，期者。**

傳曰：問者曰，何冠也？曰，齊衰大功，冠其受也，緦麻小功，冠其衰也，帶緣各視其冠。<small>問之者，見斬衰有二，其冠同，今齊衰有四章，不知其冠之異同爾。緣，如深衣之緣。今文無冠布纓。</small>

**父在，為母。**

傳曰：何以期也？屈也。至尊在，不敢伸其私尊也。父必三年然後娶，達子之志也。

**妻。**

傳曰：為妻何以期也？妻至親也。<small>適子，父在則為妻不杖，以父為之主也，服問曰「君所主，夫人、妻、大子、適婦」。父在，子為妻以杖即位，謂庶子。</small>

**出妻之子為母。**<small>出，猶去也。</small>

傳曰：出妻之子為母期，則為外祖父母無服。

傳曰：絕族無施服，親者屬。出妻之子為父後者，則為出母無服。<small>在旁而及曰施。親者屬，母子至親，無絕道。</small>

傳曰：與尊者為一體，不敢服其私親也。

**父卒，繼母嫁，從，為之服，報。**

傳曰：何以期也？貴終也。<small>甞為母子，貴終其恩。</small>

### 齊衰不杖期 {#11.2.3}

**不杖，麻屨者。**<small>此亦齊衰，言其異於上。</small>

**祖父母。**

傳曰：何以期也？至尊也。

**世父母，叔父母。**

傳曰：世父叔父何以期也？與尊者一體也。然則昆弟之子何以亦期也？旁尊也，不足以加尊焉，故報之也。父子一體也，夫妻一體也，昆弟一體也，故父子首足也，夫妻牉合也，昆弟四體也，故昆弟之義無分，然而有分者，則辟子之私也，子不私其父，則不成為子，故有東宮、有西宮、有南宮、有北宮，異居而同財，有餘則歸之宗，不足則資之宗。世母叔母何以亦期也？以名服也。<small>宗者，世父為小宗典宗事者。資，取也。為姑姊妹在室亦如之。</small>

**大夫之適子為妻。**

傳曰：何以期也？父之所不降，子亦不敢降也。何以不杖也？父在，則為妻不杖。<small>大夫不以尊降適婦者，重適也。凡不降者，謂如其親服服之。降有四品，君、大夫以尊降，公子、大夫之子以厭降，公之昆弟以旁尊降，為人後者、女子子嫁者以出降。</small>

**昆弟。**<small>昆，兄也。為姊妹在室亦如之。</small>

**為眾子。**<small>眾子者，長子之弟及妾子。女子子在室亦如之。士謂之眾子，未能遠別也，大夫則謂之庶子，降之為大功，天子國君不服之，內則曰「冢子未食而見，必執其右手，適子庶子已食而見，必循其首」。</small>

**昆弟之子。**

傳曰：何以期也？報之也。<small>檀弓曰「喪服，兄弟之子猶子也」，蓋引而進之。</small>

**大夫之庶子為適昆弟。**<small>兩言之者，適子或為兄或為弟。</small>

傳曰：何以期也？父之所不降，子亦不敢降也。<small>大夫雖尊，不敢降其適，重之也。適子為庶昆弟，庶昆弟相為，亦如大夫為之。</small>

**適孫。**

傳曰：何以期也？不敢降其適也。有適子者無適孫，孫婦亦如之。<small>周之道，適子死則立適孫，是適孫將上為祖後者也。長子在，則皆為庶孫耳。孫婦亦如之，適婦在，亦為庶孫之婦。凡父於將為後者，非長子，皆期也。</small>

**為人後者為其父母，報。**

傳曰：何以期也？不貳斬也。何以不貳斬也？持重於大宗者，降其小宗也。為人後者孰後？後大宗也。曷為後大宗？大宗者，尊之統也。禽獸知母而不知父，野人曰父母何算焉，都邑之士則知尊禰矣，大夫及學士則知尊祖矣，諸侯及其大祖，天子及其始祖之所自出，尊者尊統上，卑者尊統下，大宗者，尊之統也，大宗者，收族者也，不可以絕，故族人以支子後大宗也，適子不得後大宗。<small>都邑之士則知尊禰，近政化也。大祖，始封之君。始祖者，感神靈而生，若稷契也。自，由也，及始祖之所由出，謂祭天也。上，猶遠也。下，猶近也。收族者，謂別親䟽、序昭穆，大傳曰「繫[^4]之以姓而弗別，綴之以食而弗殊，雖百世昬姻不通者，周道然也」。</small>

[^4]: 繫：原作繼，據嚴本校勘記改。

**女子子適人者為其父母、昆弟之為父後者。**

傳曰：為父何以期也？婦人不貳斬也。婦人不貳斬者何也？婦人有三從之義，無專用之道，故未嫁從父，既嫁從夫，夫死從子，故父者子之天也，夫者妻之天也，婦人不貳斬者，猶曰不貳天也，婦人不能貳尊也。為昆弟之為父後者何以亦期也？婦人雖在外，必有歸宗，曰小宗，故服期也。<small>從者，從其教令。歸宗者，父雖卒，猶自歸宗其為父後持重者，不自絕於其族類也。曰小宗者，言是乃小宗也，小宗明非一也，小宗有四，丈夫婦人之為小宗，各如其親之服，辟大宗。</small>

**繼父同居者。**

傳曰：何以期也？

傳曰：夫死，妻稺子幼，子無大功之親，與之適人，而所適者亦無大功之親，所適者以其貨財為之築宮廟，歲時使之祀焉，妻不敢與焉，若是則繼父之道也。同居，則服齊衰期，異居，則服齊衰三月，必甞同居，然後為異居，未甞同居則不為異居。<small>妻稺，謂年未滿五十。子幼，謂年十五已下。子無大功之親，謂同財者也。為之築宮廟於家門之外，神不歆非族。妻不敢與焉，恩雖至親，族已絕矣，夫不可二。此以恩服爾，未甞同居則不服之。</small>

**為夫之君。**

傳曰：何以期也？從服也。

**姑姊妹女子子適人無主者，姑姊妹報。**

傳曰：無主者，謂其無祭主者也。何以期也？為其無祭主故也。<small>無主後者，人之所哀憐，不忍降之。</small>

**為君之父母、妻、長子、祖父母。**

傳曰：何以期也？從服也。父母、長子，君服斬。妻，則小君也。父卒，然後為祖後者服斬。<small>此為君矣，而有父若祖之喪者，謂始封之君也，若是繼體，則其父若祖有廢疾不立。父卒者，父為君之孫，宜嗣位而早卒，今君受國於曾祖。</small>

**妾為女君。**

傳曰：何以期也？妾之事女君，與婦之事舅姑等。<small>女君，君適妻也。女君於妾無服，報之則重，降之則嫌。</small>

**婦為舅姑。**

傳曰：何以期也？從服也。

**夫之昆弟之子。**<small>男女皆是。</small>

傳曰：何以期也？報之也。

**公妾、大夫之妾為其子。**

傳曰：何以期也？妾不得體君，為其子得遂也。<small>此言二妾不得從於女君尊降其子也。女君與君一體，唯為長子三年，其餘以尊降之，與妾子同也。</small>

**女子子為祖父母。**

傳曰：何以期也？不敢降其祖也。<small>經似在室，傳似已嫁，明雖有出道，猶不降。</small>

**大夫之子為世父母、叔父母、子、昆弟、昆弟之子，姑姊妹女子子無主者為大夫命婦者，唯子不報。**<small>命者，加爵服之名，自士至上公凡九等，君命其夫，則后夫人亦命其妻矣，此所為者，凡六大[^5]夫、六命婦。</small>

[^5]: 大：原作命，阮刻校勘記云「命，通典作大，案經傳皆以大夫與命婦對言，此命字當依通典作大」。

傳曰：大夫者，其男子之為大夫者也。命婦者，其婦人之為大夫妻者也。無主者，命婦之無祭主者也。何以言唯子不報也？女子子適人者為其父母期，故言不報也，言其餘皆報也。何以期也？父之所不降，子亦不敢降也。大夫曷為不降命婦也？夫尊於朝，妻貴於室矣。<small>無主者，命婦之無祭主，謂姑姊妹女子子也，其有祭主者如眾人。唯子不報，男女同不報爾，傳以為主謂女子子，似失之矣。大夫曷為不降命婦，據大夫於姑姊妹女子子，既以出降在大功[^6]，其適士者又以尊降在小功也。夫尊於朝，與己同，妻貴於室，從夫爵也。</small>

[^6]: 在大功：三字原缺，據阮刻校勘記補。

**大夫為祖父母、適孫為士者。**

傳曰：何以期也？大夫不敢降其祖與適也。<small>不敢降其祖與適，則可降其旁親也。</small>

**公妾以及士妾為其父母。**

傳曰：何以期也？妾不得體君，得為其父母遂也。<small>然則女君有以尊降其父母者與？春秋之義，「雖為天王后，猶曰吾季姜」，是言子尊不加於父母，此傳似誤矣。禮，妾從女君而服其黨服，是嫌不自服其父母，故以明之。</small>

### 齊衰三月 {#11.2.4}

**䟽衰裳齊，牡麻絰，無受者。**<small>無受者，服是服而除，不以輕服受之。不著月數者，天子諸侯葬異月也，小記曰「齊衰三月，與大功同者繩屨」。</small>

**寄公為所寓。**<small>寓，亦寄也，為所寄之國君服。</small>

傳曰：寄公者何也？失地之君也。何以為所寓服齊衰三月也？言與民同也。<small>諸侯五月而葬而服齊衰三月者，三月而藏其服，至葬又反服之，既葬而除之。</small>

**丈夫、婦人為宗子、宗子之母妻。**<small>婦人，女子子在室及嫁歸宗者也。宗子繼別之後，百世不遷，所謂大宗也。</small>

傳曰：何以服齊衰三月也？尊祖也，尊祖故敬宗，敬宗者，尊祖之義也。宗子之母在，則不為宗子之妻服也。

**為舊君、君之母妻。**

傳曰：為舊君者孰謂也？仕焉而已者也。何以服齊衰三月也？言與民同也。君之母妻，則小君也。<small>仕焉而已者，謂老若有廢疾而致仕者也。為小君服者，恩深於民。</small>

**庶人為國君。**<small>不言民而言庶人，庶人或有在官者。天子畿內之民，服天子亦如之。</small>

**大夫在外，其妻、長子為舊國君。**<small>在外，待放已去者。</small>

傳曰：何以服齊衰三月也？妻，言與民同也，長子，言未去也。<small>妻雖從夫而出，古者大夫不外娶，婦人歸宗往來，猶民也，春秋傳曰「大夫越竟逆女，非禮」。君臣有合離之義，長子去，可以無服。</small>

**繼父不同居者。**<small>甞同居，今不同。</small>

**曾祖父母。**

傳曰：何以齊衰三月也？小功者，兄弟之服也，不敢以兄弟之服服至尊也。<small>正言小功者，服之數盡於五，則高祖宜緦麻、曾祖宜小功也，據祖期，則曾祖宜大功、高祖宜小功也，高祖曾祖皆有小功之差，則曾孫玄孫為之服同也。重其衰麻，尊尊也，減其日月，恩殺也。</small>

**大夫為宗子。**

傳曰：何以服齊衰三月也？大夫不敢降其宗也。

**舊君。**<small>大夫待放未去者。</small>

傳曰：大夫為舊君何以服齊衰三月也？大夫去，君埽其宗廟，故服齊衰三月也，言與民同也。何大夫之謂乎？言其以道去君而猶未絕也。<small>以道去君，為三諫不從，待放於郊。未絕者，言爵祿尚有列於朝，出入有詔於國，妻子自若民也。</small>

**曾祖父母為士者，如眾人。**

傳曰：何以齊衰三月也？大夫不敢降其祖也。

**女子子嫁者、未嫁者為曾祖父母。**

傳曰：嫁者，其嫁於大夫者也，未嫁者，其成人而未嫁者也。何以服齊衰三月？不敢降其祖也。<small>言嫁於大夫者，明雖尊猶不降也。成人，謂年二十已笄醴者也。此著不降，明有所降。</small>

## 大功 {#11.3}

### 殤大功 {#11.3.1}

**大功布衰裳，牡麻絰，無受者。**<small>大功布者，其鍛治之功麤沽之。</small>

**子、女子子之長殤中殤。**<small>殤者，男女未冠笄而死，可殤者[^7]。女子子許嫁，不為殤也。</small>

[^7]: 可殤者：或作「可哀傷者」。

傳曰：何以大功也？未成人也。何以無受也？喪成人者其文縟，喪未成人者其文不縟，故殤之絰不樛垂，蓋未成人也。年十九至十六為長殤，十五至十二為中殤，十一至八歲為下殤，不滿八歲以下皆為無服之殤。無服之殤，以日易月，以日易月之殤，殤而無服，故子生三月，則父名之，死則哭之，未名則不哭也。<small>縟，猶數也，其文數者，謂變除之節也。不樛垂者，不絞其帶之垂者，雜記曰「大功以上散帶」。以日易月，謂生一月者，哭之一日也。殤而無服者，哭之而已。為昆弟之子、女子子亦如之。凡言子者，可以兼男女，又云女子子者，殊之以子，關適庶也。</small>

**叔父之長殤中殤，姑姊妹之長殤中殤，昆弟之長殤中殤，夫之昆弟之子、女子子之長殤中殤，適孫之長殤中殤，大夫之庶子為適昆弟之長殤中殤，公為適子之長殤中殤，大夫為適子之長殤中殤。**<small>公，君也。諸侯大夫不降適殤者，重適也。天子亦如之。</small>

**其長殤皆九月，纓絰，其中殤七月，不纓絰。**<small>絰有纓者，為其重也。自大功已上絰有纓，以一條繩為之，小功已下絰無纓也。</small>

### 成人大功 {#11.3.2}

**大功布衰裳，牡麻絰纓，布帶，三月，受以小功衰，即葛，九月者。**<small>受，猶承也。凡天子諸侯卿大夫既虞，士卒哭，而受服。正言三月者，天子諸侯無大功，主於大夫士也。此雖有君為姑姊妹女子子嫁於國君者，非內喪也[^8]。</small>

[^8]: 凡天子至非內喪也五十四字：原在傳注「大功之葛與小功之麻同」下，據阮刻校勘記移至此。下傳注「古文依此禮也」六字毛本脫，未省當於何處，存疑。

傳曰：大功布九升，小功布十一升。<small>此受之下也，以發傳者，明受盡於此也。又受麻絰以葛絰，間傳曰「大功之葛與小功之麻同」。古文依此禮也。</small>

**姑姊妹女子子適人者。**

傳曰：何以大功也？出也。<small>出必降之者，蓋有受我而厚之者。</small>

**從父昆弟。**<small>世父叔父之子也。其姊妹在室亦如之。</small>

**為人後者為其昆弟。**

傳曰：何以大功也？為人後者，降其昆弟也。

**庶孫。**<small>男女皆是。下殤小功章曰「為姪庶孫，丈夫婦人同」。</small>

**適婦。**<small>適婦，適子之妻。</small>

傳曰：何以大功也？不降其適也。<small>婦言適者，從夫名。</small>

**女子子適人者為眾昆弟。**<small>父在，則同，父沒，乃為父後者服期也。</small>

**姪丈夫婦人，報。**<small>為姪男女服同。</small>

傳曰：姪者何也？謂吾姑者，吾謂之姪。

**夫之祖父母、世父母、叔父母。**

傳曰：何以大功也？從服也。夫之昆弟何以無服也？其夫屬乎父道者，妻皆母道也，其夫屬乎子道者，妻皆婦道也，謂弟之妻婦者，是嫂亦可謂之母乎？故名者，人治之大者也，可無慎乎！<small>道，猶行也，言婦人棄姓無常秩，嫁於父行則為母行，嫁於子行則為婦行，謂弟之妻為婦者，卑遠之，故謂之婦。嫂者，尊嚴之稱。是嫂亦可謂之母乎，言不可[^9]。嫂，猶叟也，叟，老人稱也。是為序男女之別爾，若己以母婦之服服兄弟之妻，兄弟之妻以舅子之服服己，則是亂昭穆之序也。治，猶理也，父母兄弟夫婦之理，人倫之大者，可不慎乎！大傳曰「同姓從宗，合族屬，異姓主名，治際會，名著而男女有別」。</small>

[^9]: 言不可：三字通典有，據阮刻校勘記補。

**大夫為世父母、叔父母、子、昆弟、昆弟之子為士者。**<small>子，謂庶子。</small>

傳曰：何以大功也？尊不同也。尊同，則得服其親服。<small>尊同，謂亦為大夫者。親服，期。</small>

**公之庶昆弟、大夫之庶子為母妻、昆弟。**<small>公之庶昆弟，則父卒也。大夫之庶子，則父在也。其或為母，謂妾子也。</small>

傳曰：何以大功也？先君餘尊之所厭，不得過大功也。大夫之庶子，則從乎大夫而降也。父之所不降，子亦不敢降也。<small>言從乎大夫而降，則於父卒如國人也。昆弟，庶昆弟也。舊讀昆弟在下，其於厭降之義，宜蒙此傳也，是以上而同之。父所不降，謂適也。</small>

**皆為其從父昆弟之為大夫者。**<small>皆者，言其互相為服。尊同則不相降，其為士者，降在小功，適子為之亦如之。</small>

**為夫之昆弟之婦人子適人者。**<small>婦人子者，女子子也。不言女子子者，因出，見恩䟽。</small>

**大夫之妾為君之庶子。**<small>下傳曰「何以大功也？妾為君之黨服，得與女君同」，指為此也。妾為君之長子亦三年，自為其子期，異於女君也。士之妾為君之眾子亦期。</small>

**女子子嫁者、未嫁者為世父母、叔父母、姑姊妹。**<small></small>

傳曰：嫁者，其嫁於大夫者也。未嫁者，成人而未嫁者也。何以大功也？妾為君之黨服，得與女君同。<small>舊讀合「大夫之妾為君之庶子、女子子嫁者、未嫁者」，言大夫之妾為此三人之服也[^10]。下言「為世父母、叔父母、姑姊妹」者，謂妾自服其私親也[^11]，此不辭。即實為妾遂自服其私親，當言其以明之，齊衰三月章曰「女子子嫁者、未嫁者為曾祖父母」，經與此同，足以明之矣。傳所云「何以大功也？妾為君之黨服，得與女君同」，文爛在下爾。女子子成人者，有出道，降旁親，及將出者，明當及時也。</small>

[^10]: 舊讀以下三十二字：原為經注，據阮刻校勘記移至此。
[^11]: 下言以下二十一字：原羼入傳文，據阮刻校勘記移至此。

**大夫、大夫之妻、大夫之子、公之昆弟為姑姊妹女子子嫁於大夫者，君為姑姊妹女子子嫁於國君者。**

傳曰：何以大功也？尊同也，尊同則得服其親服。諸侯之子稱公子，公子不得禰先君，公子之子稱公孫，公孫不得祖諸侯，此自卑，別於尊者也。若公子之子孫有封為國君者，則世世祖是人也，不祖公子，此自尊，別於卑者也。是故始封之君不臣諸父昆弟，封君之子不臣諸父而臣昆弟，封君之孫盡臣諸父昆弟，故君之所為服，子亦不敢不服也，君之所不服，子亦不敢服也。<small>不得禰不得祖者，不得立其廟而祭之也。卿大夫以下祭其祖禰，則世世祖是人，不祖公子[^12]，後世為君者祖此受封之君，不復[^13]祀別子也。公子若在高祖以下，則如其親服，後世遷之，乃毀其廟爾。因國君以尊降其親，故終說此義云。</small>

[^12]: 不祖公子：原作「不得祖公子者」，據阮刻校勘記「為疊傳，則得字者字宜俱屬衍文」，今刪。
[^13]: 復：原作得，據釋文及阮刻校勘記改。

## 小功 {#11.4}

### 繐衰 {#11.4.1}

**繐衰裳，牡麻絰，既葬除之者。**

傳曰：繐衰者何？以小功之繐[^14]也。<small>治其縷如小功，而成布四升半。細其縷者，以恩輕也，升數少者，以服至尊[^15]也。凡布細而䟽者謂之繐，今南陽有鄧繐。</small>

[^14]: 繐：諸本均如此，段氏以為當作縷，存疑。
[^15]: 尊：原在「四升半」之上，據嚴本校勘記改。

**諸侯之大夫為天子。**

傳曰：何以繐衰也？諸侯之大夫以時接見乎天子。<small>接，猶會也。諸侯之大夫以時會見於天子而服之，則其士庶民不服可知。</small>

### 殤小功 {#11.4.2}

**小功布衰裳，澡麻帶絰，五月者。**<small>澡者，治去莩垢，不絕其本也，小記曰「下殤小功，帶澡麻，不絕其本，屈而反以報之」。</small>

**叔父之下殤，適孫之下殤，昆弟之下殤，大夫庶子為適昆弟之下殤，為姑姊妹女子子之下殤，為人後者為其昆弟、從父昆弟之長殤。**

傳曰：問者曰，中殤何以不見也？大功之殤，中從上，小功之殤，中從下。<small>問者，據從父昆弟之下殤在緦麻也。大功小功，皆謂服其成人也。大功之殤中從上，則齊衰之殤亦中從上也。此主謂丈[^16]夫之為殤者服也。凡不見者，以此求之也。</small>

[^16]: 丈：原作大，據阮刻校勘記改。

**為夫之叔父之長殤。**<small>不見中殤者，中從下也。</small>

**昆弟之子、女子子、夫之昆弟之子、女子子之下殤。**

**為姪、庶孫丈夫婦人之長殤。**

**大夫、公之昆弟、大夫之子為其昆弟、庶子、姑姊妹女子子之長殤。**<small>大夫為昆弟之長殤小功，謂為士者，若不仕者也，以此知為大夫無殤服也。公之昆弟不言庶者，此無[^17]服，無所見也。大夫之子不言庶者，關適子亦服此殤也。云公之昆弟為庶子之長殤，則知公之昆弟猶大夫。</small>

[^17]: 無：諸本均如此，段氏以為當作庶，存疑。

**大夫之妾為庶子之長殤。**<small>君之庶子。</small>

### 成人小功 {#11.4.3}

**小功布衰裳，牡麻絰，即葛，五月者。**<small>即，就也。小功輕，三月變麻，因故衰以就葛絰帶而五月也，間傳曰「小功之葛與緦之麻同」。舊說小功以下吉屨無絇也。</small>

**從祖祖父母，從祖父母，報。**<small>祖父之昆弟之親。</small>

**從祖昆弟。**<small>父之從父昆弟之子。</small>

**從父姊妹。**<small>父之昆弟之女。</small>

**孫適人者。**<small>孫者，子之子。女孫在室，亦大功也。</small>

**為人後者為其姊妹適人者。**<small>不言姑者，舉其親者，而恩輕者降可知。</small>

**為外祖父母。**

傳曰：何以小功也？以尊加也。

**從母，丈夫婦人報。**<small>從母，母之姊妹。</small>

傳曰：何以小功也？以名加也。外親之服皆緦也。<small>外親異姓，正服不過緦。丈夫婦人，姊妹之子，男女同。</small>

**夫之姑姊妹，娣姒婦，報。**<small>夫之姑姊妹，不殊在室及嫁者，因恩輕，畧從降。</small>

傳曰：娣姒婦者，弟長也。何以小功也？以為相與居室中，則生小功之親焉。<small>娣姒婦者，兄弟之妻相名也，長婦謂稺婦為娣婦，娣婦謂長婦為姒婦。</small>

**大夫、大夫之子、公之昆弟為從父昆弟、庶孫、姑姊妹女子子適士者。**<small>從父昆弟及庶孫，亦謂為士者。</small>

**大夫之妾為庶子適人者。**<small>君之庶子女子子也。庶女子子，在室大功，其嫁於大夫亦大功。</small>

**庶婦。**<small>夫將不受重者。</small>

**君母之父母、從母。**<small>君母，父之適妻也。從母，君母之姊妹。</small>

傳曰：何以小功也？君母在，則不敢不從服，君母不在則不服。<small>不敢不服者，恩實輕也。凡庶子為君母，如適子。</small>

**君子子為庶母慈己者。**<small>君子子者，大夫及公子之適妻子。</small>

傳曰：君子子者，貴人之子也，為庶母何以小功也？以慈己加也。<small>云君子子者，則父在也，父沒則不服之矣。以慈己加，則君子子亦以士禮為庶母緦也，內則曰「異為孺子室於宮中，擇於諸母與可者，必求其寬裕慈惠、溫良恭敬、慎而寡言者，使為子師，其次為慈母，其次為保母，皆居子室，他人無事不往」，又曰「大夫之子有食母」，庶母慈己者，此之謂也。其可者，賤於諸母，謂傅姆之屬也。其不慈己，則緦可矣。不言師保，慈母居中，服之可知也。國君世子生，卜士之妻、大夫之妾使食子，三年而出，見於公宮則劬，非慈母也。士之妻自養其子。</small>

## 緦麻 {#11.6}

**緦麻，三月者。**<small>緦麻，布衰裳而麻絰帶也。不言衰絰，畧輕服，省文。</small>

傳曰：緦者，十五升抽其半，有事其縷，無事其布，曰緦。<small>謂之緦者，治其縷，細如絲也。或曰有絲，朝服用布，何衰用絲乎？抽，猶去也。雜記曰「緦冠繰纓」。</small>

**族曾祖父母，族祖父母，族父母，族昆弟。**<small>族曾祖父者，曾祖昆弟之親也。族祖父者，亦高祖之孫，則高祖有服明矣。</small>

**庶孫之婦，庶孫之中殤。**<small>庶孫者，成人大功，其殤，中從上。此當為下殤，言中殤者，字之誤爾。又諸言中者，皆連上下也。</small>

**從祖姑姊妹適人者，報。**

**從祖父、從祖昆弟之長殤。**<small>不見中殤者，中從下。</small>

**外孫。**<small>女子子之子。</small>

**從父昆弟姪之下殤，夫之叔父之中殤下殤。**<small>言中殤者，明中從下。</small>

**從母之長殤，報。**

**庶子為父後者為其母。**

傳曰：何以緦也？

傳曰：與尊者為一體，不敢服其私親也。然則何以服緦也？有死於宮中者，則為之三月不舉祭，因是以服緦也。<small>君卒，庶子為母大功，大夫卒，庶子為母三年也，士雖在，庶子為母皆如眾人。</small>

**士為庶母。**

傳曰：何以緦也？以名服也。大夫以上，為庶母無服。

**貴臣，貴妾。**

傳曰：何以緦也？以其貴也。<small>此謂公士大夫之君也，殊其臣妾貴賤而為之服。貴臣，室老、士也，貴妾，姪娣也。天子諸侯降其臣妾，無服。士卑無臣，則士妾又賤，不足殊，有子則為之緦，無子則已。</small>

**乳母。**<small>謂養子者有他故，賤者代之慈己。</small>

傳曰：何以緦也？以名服也。

**從祖昆弟之子。**<small>族父母為之服。</small>

**曾孫。**<small>孫之子。</small>

**父之姑。**<small>歸孫為祖父之姊妹。</small>

**從母昆弟。**

傳曰：何以緦也？以名服也。

**甥。**<small>姊妹之子。</small>

傳曰：甥者何也？謂吾舅者，吾謂之甥。何以緦也？報之也。

**壻。**<small>女子子之夫也。</small>

傳曰：何以緦？報之也。

**妻之父母。**

傳曰：何以緦？從服也。<small>從於妻而服之。</small>

**姑之子。**<small>外兄弟也。</small>

傳曰：何以緦？報之也。

**舅。**<small>母之昆弟。</small>

傳曰：何以緦？從服也。<small>從於母而服之。</small>

**舅之子。**<small>內兄弟也。</small>

傳曰：何以緦？從服也。

**夫之姑姊妹之長殤。**

**夫之諸祖父母，報。**<small>諸祖父者，夫之所為小功，從祖祖父母，外祖父母，或曰曾祖父母，曾祖於曾孫之婦無服，而云報乎？曾祖父母，正服小功，妻從服緦。</small>

**君母之昆弟。**

傳曰：何以緦？從服也。<small>從於君母而舅服之也。君母在，則不敢不從服，君母卒則不服也。</small>

**從父昆弟之子長殤，昆弟之孫之長殤，為夫之從父昆弟之妻。**

傳曰：何以緦也？以為相與同室，則生緦之親焉。長殤中殤降一等，下殤降二等，齊衰之殤中從上，大功之殤中從下。<small>同室者不如居室之親也。齊衰大功，皆服其成人也。大功之殤中從下，則小功之殤亦中從下也。此主謂妻為夫之親服也。凡不見者，以此求之。</small>

## 記 {#11.7}

**記。公子為其母，練冠、麻、麻衣縓緣，為其妻，縓冠、葛絰、帶、麻衣縓緣，皆既葬除之。**<small>公子，君之庶子也，其或為母，謂妾子也。麻者，緦麻之絰帶也。此麻衣者，如小功布，深衣，為不制衰裳變也，詩云「麻衣如雪」。縓，淺絳也，一染謂之縓。練冠而麻衣縓緣，三年練之受飾也，檀弓曰「練，練衣黃裏縓緣」。諸侯之妾子厭於父，為母不得伸，權為制此服，不奪其恩也。為妻縓冠葛絰帶，妻輕。</small>

傳曰：何以不在五服之中也？君之所不服，子亦不敢服也，君之所為服，子亦不敢不服也。<small>君之所不服，謂妾與庶婦也。君之所為服，謂夫人與適婦也。諸侯之妾，貴者視卿，賤者視大夫，皆三月而葬。</small>

**大夫、公之昆弟、大夫之子，於兄弟降一等。**<small>兄弟，猶言族親也。凡不見者，以此求之。</small>

**為人後者，於兄弟降一等，報，於所為後之兄弟之子，若子。**<small>言報者，嫌其為宗子不降。</small>

**兄弟皆在他邦，加一等，不及知父母，與兄弟居，加一等。**<small>皆在他邦，謂行仕出遊，若辟仇。不及知父母，父母早卒。</small>

傳曰：何如則可謂之兄弟？

傳曰：小功以下為兄弟。<small>於此發兄弟傳者，嫌大功已上又加也。大功已上，若皆在他國，則親自親矣，若不及知父母，則固同財矣。</small>

**朋友皆在他邦，袒免，歸則已。**<small>謂服無親者，當為之主，每至袒時則袒，袒則去冠，代之以免。舊說云，以為免象冠，廣一寸。已，猶止也，歸有主則止也，主若幼少則未止。小記曰「大功者，主人之喪，有三年者，則必為之再祭，朋友虞祔而已」。</small>

**朋友，麻。**<small>朋友雖無親，有同道之恩，相為服緦之絰帶，檀弓曰「羣居則絰，出則否」。其服，弔服也，周禮曰「凡弔，當事則弁絰」，服弁絰者，如爵弁而素加環絰也。其服有三，錫衰也、緦衰也、疑衰也，王為三公六卿錫衰，為諸侯緦衰，為大夫士疑衰，諸侯及卿大夫亦以錫衰為弔服，當事乃弁絰，否則皮弁，辟天子也，士以緦衰為喪服，其弔服則疑衰也。舊說以為士弔服布上素下，或曰素委貌冠加朝服，論語曰「緇衣羔裘」，又曰「羔裘玄冠不以弔」，何朝服之有乎？然則二者皆有似也，此實疑衰也，其弁絰皮弁之時，則如卿大夫然，又改其裳以素，辟諸侯也。朋友之相為服，即士弔服，疑衰素裳，冠則皮弁之絰[^18]，庶人不爵弁，則其弔服[^19]素冠委貌。</small>

[^18]: 冠則皮弁之絰：六字據阮刻校勘記補。
[^19]: 弔服：二字阮刻校勘記作冠，與䟽合。

**君之所為兄弟服，室老降一等。**<small>公士大夫之君。</small>

**夫之所為兄弟服，妻降一等。**

**庶子為後者為其外祖父母、從母、舅無服，不為後，如邦人。**

**宗子孤為殤，大功衰，小功衰，皆三月，親則月筭如邦人。**<small>言孤，有不孤者，不孤，則族人不為殤服服之也。不孤，謂父有廢疾，若年七十而老，子代主宗事者也。孤為殤，長殤中殤大功衰，下殤小功衰，皆如殤服而三月，謂與宗子絕屬者也。親，謂在五屬之內。筭，數也，月數如邦人者，與宗子有期之親者，成人服之齊衰期，長殤，大功衰九月，中殤，大功衰七月，下殤，小功衰五月。有大功之親者，成人，服之齊衰三月，卒哭，受以大功衰九月，其長殤中殤，大功衰五月，下殤，小功衰三月。有小功之親者，成人，服之齊衰三月，卒哭，受以小功衰五月，其殤與絕屬者同。有緦麻之親者，成人及殤皆與絕屬者同。</small>

**改葬，緦。**<small>謂墳墓以他故崩壞，將亡失尸柩也。言改葬者，明棺物毀敗，改設之，如葬時也。其奠如大斂，從廟之廟，從墓之墓，禮宜同也。服緦者，臣為君也，子為父也，妻為夫也。必服緦者，親見尸柩，不可以無服。緦三月而除之。</small>

**童子，唯當室緦。**<small>童子，未冠之稱也。當室者，為父後承家事者，為家主，與族人為禮。於有親者，雖恩不至，不可以無服也。</small>

傳曰：不當室，則無緦服也。

**凡妾為私兄弟，如邦人。**<small>嫌厭降之也。私兄弟，自其族親也。然則女君有以尊降其兄弟者，謂士之女為大夫妻、大夫之女為諸侯夫人、諸侯之女為天王后也。父卒，昆弟之為父後者，宗子亦不敢降也。</small>

**大夫弔於命婦，錫衰，命婦弔於大夫，亦錫衰。**<small>弔於命婦，命婦死也，弔於大夫，大夫死也。小記曰「諸侯弔，必皮弁錫衰」，服問曰「公為卿大夫錫衰以居，出亦如之，當事則弁絰，大夫相為亦然，為其妻，往則服之，出則否」。</small>

傳曰：錫者何也？麻之有錫者也。錫者，十五升抽其半，無事其縷，有事其布，曰錫。<small>謂之錫者，治其布，使之滑易也。不[^20]錫者不治其縷，哀在內也，緦者不治其布，哀在外。君及卿大夫弔，士雖當事，皮弁[^21]錫衰而已，士之相弔，則如朋友服矣，疑衰素裳。凡婦人相弔，吉笄無首，素緫。</small>

[^20]: 不：毛本無，諸本有，有者似不通，存疑。
[^21]: 弁：原缺，據嚴本校勘記補。

**女子子適人者為其父母，婦為舅姑，惡笄有首以髽，卒哭，子折笄首以笄，布緫。**<small>言以髽，則髽有著笄者明矣。</small>

傳曰：笄有首者，惡笄之有首也。惡笄者，櫛笄也。折笄首者，折吉笄之首也。吉笄者，象笄也。何以言子折笄首而不言婦？終之也。<small>櫛笄者，以櫛之木為笄，或曰榛笄。有首者，若今時刻鏤摘頭矣。卒哭而喪之大事畢，女子子可以歸於夫家而著吉笄，吉笄尊，變其尊者，婦人之義也，折其首者，為其大飾也。據在夫家，宜言婦，終之者，終子道於父母之恩。</small>

**妾為女君、君之長子，惡笄有首，布緫。**

### 衰裳形制 {#11.7.1}

**凡衰，外削幅，裳，內削幅，幅三袧。**<small>削，猶殺也。大古冠布衣布，先知為上，外殺其幅，以便體也，後知為下，內殺其幅，稍有飾也，後世聖人易之，以此為喪服。袧者，謂辟兩側、空中央也，祭服朝服，辟積無數。凡裳，前三幅、後四幅也。</small>

**若齊，裳內，衰外。**<small>齊，緝也。凡五服之衰，一斬四緝。緝裳者內展之，緝衰者外展之。</small>

**負，廣出於適寸。**<small>負，在背上者也。適，辟領也。負出於辟領外旁一寸。</small>

**適，博四寸，出於衰。**<small>博，廣也。辟領廣四寸，則與闊中八寸也，兩之，為尺六寸也。出於衰者，旁出衰外。不著寸數者，可知也。</small>

**衰，長六寸，博四寸。**<small>廣袤當心也。前有衰，後有負板，左右有辟領，孝子哀戚，無所不在。</small>

**衣帶，下尺。**<small>衣帶下尺者，要也。廣尺，足以掩裳上際也。</small>

**衽，二尺有五寸。**<small>衽，所以掩裳際也。二尺五寸，與有司紳齊也，上正一尺，燕尾一[^22]尺五寸，凡用布三尺五寸。</small>

[^22]: 一：諸本皆作二，據嚴本校勘記改。

**袂，屬幅。**<small>屬，猶連也，連幅，謂不削。</small>

**衣，二尺有二寸。**<small>此謂袂中也。言衣者，明與身參齊。二尺二寸，其袖足以容中人之肱也。衣自領至要二尺二寸，倍之，四尺四寸，加辟領[^23]八寸，而又倍之，凡衣用布一丈四寸。</small>

[^23]: 辟領：毛本作「闊中」。

**祛，尺二寸。**<small>祛，袖口也。尺二寸，足以容中人之併兩手也。吉時拱尚左手，喪時拱尚右手。</small>

### 衰冠升數 {#11.7.2}

**衰三升，三升有半，其冠六升，以其冠為受，受冠七升。**<small>衰，斬衰也。或曰三升半者，義服也。其冠六升，齊衰之下也，斬衰正服，變而受之此服也。三升三升半，其受冠皆同，以服至尊，宜少差也。</small>

**齊衰四升，其冠七升，以其冠為受，受冠八升。**<small>言受以大功之上也。此謂為母服也。齊衰正服五升，其冠八升，義服六升，其冠九升，亦以其冠為受。凡不著之者，服之首主於父母。</small>

**繐衰四升有半，其冠八升。**<small>此謂諸侯之大夫為天子繐衰也。服在小功之上者，欲著其縷之精麤也，升數在齊衰之中者，不敢以兄弟之服服至尊也。</small>

**大功八升，若九升，小功十升，若十一升。**<small>此以小功受大功之差也。不言七升者，主於受服，欲其文相值。言服降而在大功者，衰七升，正服衰八升，其冠皆十升，義服九升，其冠十一升，亦皆以其冠為受也。斬衰受之以下，大功受之以正者，重者輕之，輕者從禮，聖人之意然也。其降而在小功者，衰十升，正服衰十一升，義服衰十二升，皆以即葛，及緦麻無受也。此大功不言受者，其章既著之。</small>