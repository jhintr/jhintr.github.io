---
title: "有司第十七"
subtitle: ""
date: 2024-03-07T18:11:16+08:00
lastmod: 2024-06-05
draft: false
brewing: false
weight: 17
js:
    - /js/toc.js
    - /js/hashtag.js
    - /js/commentary.js
---

## 陳設面位 {#17.0}

### 將賔尸整設 {#17.0.1}

有司徹。<small>徹室中之饋及祝佐食之俎。卿大夫既祭而賔尸，禮崇也。賔尸則不設饌西北隅，以此薦俎之陳有祭象，而亦足以厭飫神。天子諸侯，明日祭於祊而繹，春秋傳曰「辛巳，有事于大廟，仲遂卒于垂，壬午，猶繹」是也，爾雅曰「繹，又祭也」。</small>埽堂。<small>為賔尸新之。少儀曰「汎埽曰埽，埽席前曰拚」。</small>司宮攝酒。<small>更洗，益整頓之。今文攝為聶。</small>乃燅尸俎。<small>燅，溫也，溫尸俎於爨。肵亦溫焉，獨言溫尸俎，則祝與佐食不與賔尸之禮。古文燅皆作尋，記或作燖，春秋傳曰「若可燖也，亦可寒也」。</small>卒燅，乃升羊豕魚三鼎，無腊與膚，乃設扃鼏，陳鼎于門外，如初。<small>腊為庶羞，膚從豕，去其鼎者，賔尸之禮殺於初。如初者，如廟門之外東方，北面，北上。今文扃為鉉，古文鼏為密。</small>

### 選侑以輔尸 {#17.0.2}

乃議侑于賔，以異姓。<small>議，猶擇也，擇賔之賢者，可以侑尸。必用異姓，廣敬也。是時主人及賔有司已復內位。古文侑皆作宥。</small>宗人戒侑。<small>戒，猶告也。南面告於其位，戒曰「請子為侑」。</small>侑出，俟于庿門之外。<small>俟，待也，待於次，當與尸更入。主人興禮事尸，極敬心也。</small>

### 迎尸及侑 {#17.0.3}

司宮筵于戶西，南面。<small>為尸席也。</small>又筵于西序，東面。<small>為侑席也。</small>尸與侑北面于庿門之外，西上。<small>言與，殊尊卑。北面者，賔尸而尸益卑。西上，統於賔客。</small>主人出迎尸，宗人擯。<small>賔客尸而迎之，主人益尊。擯，賛。</small>主人拜，尸答拜，主人又拜侑，侑答拜，主人揖，先入門右。<small>道尸。</small>尸入門左，侑從，亦左，揖，乃讓。<small>沒霤相揖，至階又讓。</small>主人先升自阼階，尸侑升自西階，西楹西，北面，東上。<small>東上，統於其席。</small>主人東楹東，北面拜至，尸答拜，主人又拜侑，侑答拜。<small>拜至，喜之。</small>

### 陳鼎階下設俎俟載 {#17.0.4}

乃舉。<small>舉，舉鼎也。舉者不盥，殺也。</small>司馬舉羊鼎，司士舉豕鼎，舉魚鼎，以入，陳鼎如初。<small>如初，如阼階下，西面，北上。</small>雍正執一匕以從，雍府執二匕以從，司士合執二俎以從，司士賛者亦合執二俎以從，匕皆加于鼎，東枋，二俎設于羊鼎西，西縮，二俎皆設于二鼎西，亦西縮。<small>雍正，羣吏掌辨體名肉物者，府，其屬。凡三匕，鼎一匕。四俎，為尸侑主人主婦，其二俎，設于豕鼎魚鼎之西，陳之宜具也。古文縮皆為蹙。</small>雍人合執二俎，陳于羊俎西，並，皆西縮，覆二䟽匕于其上，皆縮俎，西枋。<small>並，併也。其南俎，司馬以羞羊匕湆羊肉湆，其北俎，司士以羞豕匕湆豕肉湆。豕脀，湆魚。䟽匕，匕柄有刻飾者。古文並皆作併。</small>

## 初獻 {#17.1}

### 主人獻尸 {#17.1.1}

主人降，受宰几，尸侑降，主人辭，尸對。<small>几，所以坐安體。周禮「大宰掌賛玉几玉爵」。</small>宰授几，主人受，二手橫執几，揖尸。<small>獨揖尸，几禮主於尸。</small>主人升，尸侑升，復位。<small>位，阼階賔階上位。</small>主人西面，左手執几，縮之，以右袂推拂几三，二手橫執几，進授尸于筵前。<small>衣袖謂之袂，推拂，去塵示新。</small>尸進，二手受于手閒。<small>受從手閒，謙也。</small>主人退，尸還几，縮之，右手執外廉，北面奠于筵上，左之，南縮，不坐。<small>左之者，異於鬼神，生人陽長左，鬼神陰長右。不坐奠之者，几輕。</small>主人東楹東，北面拜。<small>拜，送几也。</small>尸復位，尸與侑皆北面答拜。<small>侑拜者，從於尸。</small>

主人降洗，尸侑降，尸辭洗，主人對，卒洗，揖，主人升，尸侑升，尸西楹西北面拜洗，主人東楹東北面奠爵答拜。

降盥，尸侑降，主人辭，尸對，卒盥，主人揖，升，尸侑升，主人坐取爵，酌獻尸，尸北面拜受爵，主人東楹東北面拜送爵。<small>降盥者，為土污手，不可酌。</small>

主婦自東房薦韭菹醢，坐奠于筵前，菹在西方，婦賛者執昌苴醢，以授主婦，主婦不興，受，陪設于南，昌在東方，興，取籩于房，麷蕡坐設于豆西，當外列，麷在東方，婦賛者執白黑，以授主婦，主婦不興，受，設于初籩之南，白在西方，興，退。<small>昌，昌本也。韭菹，醓醢，昌本，麋臡。麷，熬麥也，蕡，熬枲實也，白，熬稻，黑，熬黍，此皆朝事之豆籩，大夫無朝事而用之賔尸，亦豐大夫之禮。主婦取籩興者，以饌異，親之。當外列，辟鉶也。退，退入房也。</small>

乃升。<small>升牲體於俎也。</small>司馬朼羊，亦司馬載，載右體，肩臂肫胳臑，正脊一、脡脊一、橫脊一，短脅一、正脅一、代脅一，腸一，胃一，祭肺一，載于一俎。<small>言燅尸俎，復序體者，明所舉肩胳存焉，亦著脊脅皆一骨也。臑在下者，折分之以為肉湆，貶也。一俎，謂司士所設羊鼎西第一俎。</small>羊肉湆，臑折，正脊一，正脅一，腸一，胃一，嚌肺一，載于南俎。<small>肉湆，肉在汁中者，以增俎實，為尸加也。必為臑折，上所折分者。嚌肺，離肺也。南俎，雍人所設在南者。此以下十一俎，俟時而載，於此歷說之爾。今文湆為汁。</small>司士朼豕，亦司士載，亦右體，肩臂肫胳臑，正脊一、脡脊一、橫脊一，短脅一、正脅一、代脅一，膚五，嚌肺一，載于一俎。<small>臑在下者，順羊也。俎，謂雍人所設在北者。</small>

侑俎，羊左肩左肫，正脊一，脅一，腸一，胃一，切肺一，載于一俎，侑俎，豕左肩折，正脊一，脅一，膚三，切肺一，載于一俎。<small>侑俎用左體，侑賤。其羊俎過三體，有肫，尊之，加也。豕左肩折，折分為長兄弟俎也。切肺亦祭肺，互言之爾。無羊湆，下尸也。豕又祭肺不嚌肺，不備禮。俎，司士所設羊鼎西之北俎也。豕俎與尸同。</small>

阼俎，羊肺一，祭肺一，載于一俎，羊肉湆，臂一，脊一，脅一，腸一，胃一，嚌肺一，載于一俎，豕脀，臂一，脊一，脅一，膚三，嚌肺一，載于一俎。<small>阼俎，主人俎。無體，遠下尸也。以肺代之，肺尊也。加羊肉湆而有體，崇尸惠，亦尊主人。臂，左臂也，侑用肩，主人用臂，下之也。不言左臂者，大夫尊，空其文也。降於侑羊體一，而增豕膚三，有所屈，有所申，亦所謂順而摭也。阼俎，司士所設豕鼎西俎也，其湆俎與尸俎同，豕俎又與尸豕俎同。</small>

主婦俎，羊左臑，脊一，脅一，腸一，胃一，膚一，嚌羊肺一，載于一俎。<small>無豕體而有膚，以主人無羊體，不敢備也。無祭肺，有嚌肺，亦下侑也，祭肺尊。言嚌羊肺者，文承膚下，嫌也。膚在羊肺上，則羊豕之體名同，相亞也。其俎，司士所設在魚鼎西者。</small>

司士朼魚，亦司士載，尸俎五魚，橫載之，侑主人皆一魚，亦橫載之，皆加膴祭于其上。<small>橫載之者，異於牲體，彌變於神。膴，讀如殷冔之冔，刳魚時，割其腹以為大臠也，可用祭也。其俎又與尸豕俎同。</small>

卒升。<small>卒，已也，已載尸羊俎。</small>賔長設羊俎于豆南，賔降，尸升筵自西方，坐，左執爵，右取韭菹㨎于三豆，祭于豆閒，尸取麷蕡，宰夫賛者取白黑以授尸，尸受，兼祭于豆祭。<small>賔長，上賔。</small>

雍人授次賔䟽匕與俎，受于鼎西，左手執俎左廉，縮之，卻右手執匕枋，縮于俎上，以東面受于羊鼎之西，司馬在羊鼎之東，二手執桃匕枋以挹湆，注于䟽匕，若是者三。<small>桃謂之歃，讀如「或舂或抌」之抌，字或作桃者，秦人語也。此二匕者，皆有淺升，狀如飯槮。桃長枋，可以抒物於器中者。注，猶寫也。今文桃作抌，挹皆為扱。</small>尸興，左執爵，右取肺，坐祭之，祭酒，興，左執爵。<small>肺，羊祭肺。</small>次賔縮執匕俎以升，若是以授尸，尸卻手受匕枋，坐祭，嚌之，興，覆手以授賔，賔亦覆手以受，縮匕于俎上以降。<small>嚌湆者，明湆肉加耳。甞之以其汁，尚味。</small>尸席末坐，啐酒，興，坐奠爵，拜，告旨，執爵以興，主人北面于東楹東答拜。<small>旨，美也，拜告酒美，答主人意。古文曰東楹之東。</small>

司馬羞羊肉湆，縮執俎，尸坐奠爵，興取肺，坐絕祭，嚌之，興，反加于俎，司馬縮奠俎于羊湆，俎南，乃載于羊俎，卒載[^1]，縮執俎以降。<small>絕祭，絕肺末以祭，周禮曰絕祭。湆使次賔，肉使司馬，大夫禮多，崇敬也。</small>

[^1]: 原衍俎字，據阮刻校勘記刪。

尸坐執爵以興，次賔羞羊燔，縮執俎，縮一燔于俎上，鹽在右，尸左執爵，受燔，㨎于鹽，坐振祭，嚌之，興，加于羊俎，賔縮執俎以降。<small>燔，炙。</small>尸降筵，北面于西楹西，坐卒爵，執爵以興，坐奠爵，拜，執爵以興，主人北面于東楹東答拜，主人受爵，尸升筵，立于筵末。

### 主人獻侑 {#17.1.2}

主人酌獻侑，侑西楹西北面拜受爵，主人在其右，北面答拜。<small>不洗者，俱獻，閒無事也。主人就右者，賤不專階。</small>

主婦薦韭菹醢，坐奠于筵前，醢在南方，婦賛者執二籩麷蕡，以授主婦，主婦不興，受之，奠麷于醢南，蕡在麷東，主婦入于房。<small>醢在南方者，立侑為尸，使正饌統焉。</small>

侑升筵自北方，司馬橫執羊俎以升，設于豆東，侑坐，左執爵，右取菹㨎于醢，祭于豆閒，又取麷蕡同祭于豆祭，興，左執爵，右取肺，坐祭之，祭酒，興，左執爵。

次賔羞羊燔，如尸禮，侑降筵自北方，北面于西楹西，坐卒爵，執爵以興，坐奠爵，拜，主人答拜。<small>答拜，拜於侑之右。</small>

### 主人受尸酢 {#17.1.3}

尸受侑爵，降洗，侑降立于西階西，東面，主人降自阼階，辭洗，尸坐奠爵于篚，興對，卒洗，主人升，尸升自西階，主人拜洗，尸北面于西楹西，坐奠爵，答拜。

降盥，主人降，尸辭，主人對，卒盥，主人升，尸升，坐取爵，酌。<small>酌者，將酢主人。</small>

司宮設席于東序，西面，主人東楹東北面拜受爵，尸西楹西北面答拜。

主婦薦韭菹醢，坐奠于筵前，菹在北方，婦賛者執二籩麷蕡，主婦不興，受，設麷于菹西北，蕡在麷西，主人升筵自北方，主婦入于房。<small>設籩于菹西北，亦辟鉶。今文無二籩。</small>

長賔設羊俎于豆西，主人坐，左執爵，祭豆籩，如侑之祭，興，左執爵，右取肺，坐祭之，祭酒，興。

次賔羞匕湆，如尸禮，席末坐啐酒，執爵以興。

司馬羞羊肉湆，縮執俎，主人坐奠爵于左，興，受肺，坐絕祭，嚌之，興，反加于湆俎，司馬縮奠湆俎于羊俎西，乃載之，卒載，縮執虛俎以降。<small>奠爵于左者，神惠變於常也。言受肺者，明有授。言虛俎者，羊湆俎訖於此，虛不復用。</small>

主人坐取爵以興，次賔羞燔，主人受，如尸禮。

主人降筵自北方，北面于阼階上，坐卒爵，執爵以興，坐奠爵，拜，執爵以興，尸西楹西答拜，主人坐奠爵于東序南。<small>不降奠爵於篚，急崇酒。</small>侑升，尸侑皆北面于西楹西。<small>見主人不反位，知將與己為禮。</small>主人北面于東楹東，再拜崇酒。<small>崇，充也。拜謝尸侑以酒薄充滿。</small>尸侑皆答再拜，主人及尸侑皆升就筵。

## 亞獻 {#17.2}

### 主婦獻尸 {#17.2.1}

司宮取爵于篚，以授婦賛者于房東，以授主婦。<small>房東，房戶外之東。</small>主婦洗于房中，出實爵，尊南西面拜獻尸，尸拜于筵上受。<small>尊南西面拜，由便也。</small>主婦西面于主人之席北，拜送爵，入于房，取一羊鉶，坐奠于韭菹西，主婦賛者執豕鉶以從，主婦不興，受，設于羊鉶之西，興，入于房，取糗與腶脩，執以出，坐設之，糗在蕡西，脩在白西，興，立于主人席北，西面。<small>飲酒而有鉶者，祭之餘鉶。無黍稷，殺也。糗，糗餌也。腶脩，擣肉之脯。今文腶為斷。</small>尸坐，左執爵，祭糗脩，同祭于豆祭，以羊鉶之柶挹羊鉶，遂以挹豕鉶，祭于豆祭，祭酒。

次賔羞豕匕湆，如羊匕湆之禮，尸坐啐酒，左執爵，甞上鉶，執爵以興，坐奠爵，拜，主婦答拜，執爵以興。

司士羞豕脀，尸坐奠爵，興受，如羊肉湆之禮，坐取爵，興。

次賔羞豕燔，尸左執爵，受燔，如羊燔之禮，坐卒爵，拜，主婦答拜。

### 主婦獻侑 {#17.2.2}

受爵，酌獻侑，侑拜受爵，主婦主人之北西面答拜。<small>酌獻者，主婦。今文無西面。</small>

主婦羞糗脩，坐奠糗于麷南，脩在蕡南，侑坐，左執爵，取糗脩，兼祭于豆祭。

司士縮執豕脀以升，侑興取肺，坐祭之，司士縮奠豕脀于羊俎之東，載于羊俎，卒，乃縮執俎以降，侑興。<small>豕脀無湆，於侑禮殺。</small>

次賔羞豕燔，侑受，如尸禮，坐卒爵，拜，主婦答拜。

### 主婦致爵于主人 {#17.2.3}

受爵，酌以致于主人，主人筵上拜受爵，主婦北面于阼階上答拜。<small>主婦易位拜于阼階上，辟併敬。</small>

主婦設二鉶與糗脩，如尸禮，主人其祭糗脩，祭鉶，祭酒，受豕匕湆，拜啐酒，皆如尸禮，甞鉶，不拜。<small>主人如尸禮，尊也。其異者，不告旨。</small>

其受豕脀，受豕燔，亦如尸禮，坐卒爵，拜，主婦北面答拜，受爵。

### 主婦受尸酢 {#17.2.4}

尸降筵，受主婦爵以降。<small>將酢主婦。</small>主人降，侑降，主婦入于房，主人立于洗東北，西面，侑東面于西階西南。<small>俟尸洗。</small>尸易爵于篚，盥洗爵。<small>易爵者，男女不相襲爵。</small>主人揖尸侑。<small>將升。</small>主人升，尸升自西階，侑從，主人北面立于東楹東，侑西楹西北面立。<small>俟尸酌。</small>尸酌，主婦出于房，西面拜，受爵，尸北面于侑東答拜，主婦入于房。

司宮設室于房中，南面，主婦立于席西。<small>設席者，主婦尊。今文曰南面立於席西。</small>婦賛者薦韭菹醢，坐奠于筵前，菹在西方，婦人賛者執麷蕡以授婦賛者，婦賛者不興，受，設麷于菹西，蕡在麷南。<small>婦人賛者，宗婦之少者。</small>

主婦升筵，司馬設羊俎于豆南，主婦坐，左執爵，右取菹㨎于醢，祭于豆閒，又取麷蕡，兼祭于豆祭，主婦奠爵，興取肺，坐絕祭，嚌之，興，加于俎，坐挩手，祭酒，啐酒。<small>挩手者，于帨，帨，佩巾，內則曰「婦人亦左佩紛帨」。古文挩[^2]作說。</small>

[^2]: 挩：原作帨，據前注文改。

次賔羞羊燔，主婦興受燔，如主人之禮，主婦執爵以出于房，西面于主人席北，立卒爵，執爵拜，尸西楹西北面答拜，主婦入立于房，尸主人及侑皆就筵。<small>出房立卒爵，宜鄉尊。不坐者，變於主人也。執爵拜，變於男子也。</small>

## 三獻 {#17.3}

### 上賔三獻 {#17.3.1}

上賔洗爵以升，酌獻尸，尸拜受爵，賔西楹西北面拜送爵，尸奠爵于薦左，賔降。<small>上賔，賔長也，謂之上賔，以將獻，異之，或謂之長賔。奠爵，爵止也。</small>

### 主人酬尸 {#17.3.2}

主人降，洗觶，尸侑降，主人奠爵于篚，辭，尸對，卒洗，揖，尸升，侑不升。<small>侑不升，尸禮益殺，不從。</small>主人實觶酬尸，東楹東北面坐奠爵，拜，尸西楹西北面答拜，坐祭，遂飲，卒爵拜，尸答拜。

降洗，尸降辭，主人奠爵于篚，對，卒洗，主人升，尸升，主人實觶，尸拜受爵，主人反位，答拜，尸北面坐奠爵于薦左。<small>降洗者，主人。</small>

### 羞于尸侑主人主婦 {#17.3.3}

尸侑主人皆升筵，乃羞，宰夫羞房中之羞于尸侑主人主婦，皆右之，司士羞庶羞于尸侑主人主婦，皆左之。<small>二羞所以盡歡心。房中之羞，其籩則糗餌粉餈，其豆則酏食糝食。庶羞，羊臐豕膮，皆有胾醢。房中之羞，內羞也。內羞在右，陰也，庶羞在左，陽也。</small>

## 均神惠 {#17.4}

### 主人獻長賔 {#17.4.1}

主人降，南面拜眾賔于門東，三拜，眾賔門東北面皆答壹拜。<small>拜于門東，明少南就之也。言三拜者，眾賔賤，旅之也。眾賔一拜，賤也。卿大夫尊，賔賤，純臣也，位在門東。古文壹為一。</small>

主人洗爵，長賔辭，主人奠爵于篚，興對，卒洗，升酌，獻賔于西階上，長賔升，拜受爵，主人在其右，北面答拜。

宰夫自東房薦脯醢，醢在西，司士設俎于豆北，羊骼一，腸一，胃一，切肺一，膚一。<small>羊骼，羊左骼，上賔一體，賤也。薦與設俎者，既則俟于西序端。古文骼為胳。</small>

賔坐，左執爵，右取脯㨎于醢，祭之，執爵興，取肺，坐祭之，祭酒，遂飲，卒爵，執爵[^3]以興，坐奠爵，拜，執爵以興，主人答拜，受爵，賔坐取祭以降，西面坐委于西階西南。<small>成祭於上，尊賔也，取祭以降，反下位也，反下位而在西階西南，已獻，尊之。祭，脯肺。</small>宰夫執薦以從，設于祭東，司士執俎以從，設于薦東。

[^3]: 爵：原缺，據阮刻校勘記補。

### 辯獻眾賔 {#17.4.2}

眾賔長升，拜受爵，主人答拜，坐祭，立飲，卒爵，不拜既爵。<small>既，盡也。長賔升者，以次第升受獻。言眾賔長拜，則其餘不拜。</small>宰夫賛主人酌，若是以辯。<small>主人每獻一人，奠空爵于棜，宰夫酌授於尊南。今文若為如，辯皆為徧。</small>

辯受爵，其薦脯醢與脀，設于其位，其位繼上賔而南，皆東面，其脀體，儀也。<small>徧獻乃薦，畧之。亦宰夫薦，司士脀。用儀者，尊體盡，儀度餘骨，可用而用之，尊者用尊體，卑者用卑體而已，亦有切肺膚。今文儀皆作義[^4]，或為議。</small>

[^4]: 義：字本从肉。

### 主人自酢于長賔 {#17.4.3}

乃升長賔，主人酌，酢于長賔，西階上北面，賔在左。<small>主人酌自酢，序賔意，賔卑，不敢酢。</small>主人坐奠爵，拜，執爵以興，賔答拜，坐祭，遂飲，卒爵，執爵以興，坐奠爵，拜，賔答拜，賔降。<small>降，反位。</small>

### 主人酬賔 {#17.4.4}

宰夫洗觶以升，主人受酌，降酬長賔于西階南，北面，賔在左，主人坐奠爵，拜，賔答拜，坐祭，遂飲，卒爵拜，賔答拜。<small>宰夫授主人觶，則受其虛爵奠于篚。古文酌為爵。</small>

主人洗，賔辭，主人坐奠爵于篚，對，卒洗，升酌，降復位，賔拜受爵，主人拜送爵，賔西面坐奠爵于薦左。

### 主人獻兄弟 {#17.4.5}

主人洗，升酌，獻兄弟于阼階上，兄弟之長升，拜受爵，主人在其右答拜，坐祭，立飲，不拜既爵，皆若是以辯。<small>兄弟長幼立飲，賤不別，大未之賔尊於兄弟。宰夫不賛酌者，兄弟以親昵來，不以官待之。</small>

辯受爵，其位在洗東，西面，北上，升受爵，其薦脀設于其位。<small>亦辯獻乃薦。既云辯矣，復言升受爵者，為眾兄弟言也，眾兄弟升不拜受爵。先著其位於上，乃後云薦脀設於其位，明位初在是也。位不繼於主人，而云洗東，卑不統於尊。此薦脀皆使私人。</small>其先生之脀，折，脅一，膚一。<small>先生，長兄弟。折，豕左肩之折。</small>其眾，儀也。

### 主人獻內賔 {#17.4.6}

主人洗，獻內賔于房中，南面拜受爵，主人南面于其右答拜。<small>內賔，姑姊妹及宗婦，獻于主婦之席東。主人不西面，尊，不與為賔主禮也。南面於其右，主人之位恆左人。</small>坐祭，立飲，不拜既爵，若是以辯，亦有薦脀。<small>亦設薦脀於其位。特牲饋食禮記曰「內賔立于房中西墉下，東面，南上，宗婦北堂，東面，北上」。</small>

### 主人獻私人均神惠徧 {#17.4.7}

主人降洗，升獻私人于阼階上，拜于下，升受，主人答其長拜，乃降，坐祭，立飲，不拜既爵，若是以辯，宰夫賛主人酌，主人於其羣私人不答拜，其位繼兄弟之南，亦北上，亦有薦脀。<small>私人，家臣，己所自謁除也。大夫言私人，明不純臣也，士言私臣，明有君之道。北上，不敢專其位。亦有薦脀，初亦北面在眾賔之後爾。言繼者，以爵既獻為文。凡獻，位定。</small>主人就筵。<small>古文曰升就筵。</small>

### 上賔三獻禮成 {#17.4.8}

尸作三獻之爵。<small>上賔所獻爵，不言三獻作之者，賔尸而尸益卑，可以自舉。</small>司士羞湆魚，縮執俎以升，尸取膴祭祭之，祭酒，卒爵。<small>不羞魚匕湆，畧小味也。羊有正俎，羞匕湆肉湆，豕無正俎，魚無匕湆，隆污之殺。</small>司士縮奠俎于羊俎南，橫載于羊俎，卒，乃縮執俎以降，尸奠爵拜，三獻北面答拜，受爵。

酌獻侑，侑拜受，三獻北面答拜，司士羞湆魚一，如尸禮，卒爵拜，三獻答拜，受爵。<small>司馬羞湆魚，變於尸。</small>

酌致主人，主人拜受爵，三獻東楹東北面答拜。<small>賔拜於東楹東，以主人拜受於席，就之。</small>司士羞一湆魚，如尸禮，卒爵拜，三獻答拜，受爵。

尸降筵，受三獻爵，酌以酢之。<small>既致主人，尸乃酢之，遂賔意。</small>三獻西楹西北面拜受爵，尸在其右以授之，尸升筵，南面答拜，坐祭，遂飲，卒爵拜，尸答拜，執爵以降，實于篚。

## 旅酬禮畢 {#17.5}

### 二人舉觶為旅酬 {#17.5.1}

二人洗觶，升實爵，西楹西，北面，東上，坐奠爵，拜，執爵以興，尸侑答拜，坐祭，遂飲，卒爵，執爵以興，坐奠爵，拜，尸侑答拜，皆降。<small>三獻而禮小成，使二人舉爵，序殷勤於尸侑。</small>洗，升酌，反位，尸侑皆拜受爵，舉觶者皆拜送，侑奠觶于右。<small>奠于右者，不舉也。神惠右不舉，變於飲酒。</small>

尸遂執觶以興，北面于阼階上酬主人，主人在右。<small>尸拜於阼階上，酬禮殺。</small>坐奠爵，拜，主人答拜，不祭，立飲，卒爵，不拜既爵，酌，就于阼階上酬主人。<small>言就者，主人立待之。</small>主人拜受爵，尸拜送。<small>酬不奠者，急酬侑也。</small>

尸就筵，主人以酬侑于西楹西，侑在左，坐奠爵，拜，執爵興，侑答拜，不祭，立飲，卒爵，不拜既爵，酌，復位，侑拜受，主人拜送。<small>言酌復位，明授於西階上。</small>

主人復筵，乃升長賔，侑酬之，如主人之禮。<small>遂旅也。言升長賔，則有賛呼之。</small>至于眾賔，遂及兄弟，亦如之，皆飲于上。<small>上，西階上。</small>遂及私人，拜受者升受，下飲。<small>私人之長拜於下，升受兄弟之爵，下飲之。</small>卒爵，升酌，以之其位，相酬辯。<small>其位，兄弟南位，亦拜受拜送，升酌由西階。</small>卒飲者實爵于篚。<small>末[^5]受酬者，雖無所旅，猶飲。</small>

[^5]: 末：原作未，據阮刻校勘記改。

乃羞庶羞于賔兄弟內賔及私人。<small>無房中之羞，賤也。此羞同時羞，則酌房中亦旅，其始，主婦舉酬於內賔，遂及宗婦。</small>

### 兄弟後生舉觶 {#17.5.2}

兄弟之後生者舉觶于其長。<small>後生，年少也。古文觶皆為爵，延熹中詔校書，定作觶。</small>洗，升酌，降，北面立于阼階南，長在左，坐奠爵，拜，執爵以興，長答拜。<small>長在左，辟主人。</small>坐祭，遂飲，卒爵，執爵以興，坐奠爵，拜，執爵以興，長答拜，洗，升酌，降，長拜受于其位，舉爵者東面答拜，爵止。<small>拜受答拜不北面者，儐尸禮殺。長賔言奠，兄弟言止，互相發明，相待也。</small>

### 賔長加獻于尸 {#17.5.3}

賔長獻于尸，如初，無湆，爵不止。<small>如初，如其獻侑、酌致主人、受尸酢也。無湆爵不止，別不如初者。不使兄弟，不稱加爵，大夫尊也。不用觚，大夫尊者也。</small>

### 次賔舉爵于尸更為旅酬 {#17.5.4}

賔一人舉爵于尸，如初，亦遂之於下。<small>一人，次賔長者。如初，如二人洗觶之為也。遂之于下者，遂及賔兄弟，下至于私人。是言亦遂之于下，上言無湆爵不止，互相發明。</small>

### 二觶交錯為無筭爵 {#17.5.5}

賔及兄弟交錯其酬，皆遂及私人，爵無筭。<small>筭，數也。長賔取觶酬兄弟之黨，長兄弟取觶酬賔之黨，唯己所欲，無有次第之數也。</small>

### 儐尸禮畢 {#17.5.6}

尸出，侑從，主人送于庿門之外，拜，尸不顧。<small>拜送之。</small>拜侑與長賔，亦如之，眾賔從。<small>從者，不拜送也。</small>司士歸尸侑之俎。<small>尸侑尊，送其家。</small>主人退。<small>反於寢也。</small>有司徹。<small>徹堂上下之薦俎也。外賔尸，雖堂上，婦人不徹。</small>

## 不賔尸之禮 {#17.6}

### 不賔尸者尸八飯後事 {#17.6.1}

若不賔尸。<small>不賔尸，謂下大夫也，其牲物則同，不得備其禮耳。舊說云，謂大夫有疾病，攝昆弟祭。曾子問曰「攝主不厭祭，不旅，不假，不綏祭，不配，布奠于賔，賔奠而不舉」，而此備有，似失之矣。</small>則祝侑亦如之。<small>謂尸七飯時。</small>尸食。<small>八飯。</small>乃盛俎，臑、臂、肫、脡脊、橫脊、短脅、代脅，皆牢。<small>盛者，盛於肵俎也。此七體，羊豕，其脊脅皆取一骨也，與所舉正脊、幹、骼凡十矣。肩未舉，既舉而俎猶有六體焉。</small>魚七。<small>盛半也。魚十有五而俎，其一已舉。必盛半者，魚無足翼，於牲象脊脅而已。</small>腊辯，無髀。<small>亦盛半也。所盛者，右體也，脊屬焉。言無髀者，云一純而俎，嫌有之。古文髀作脾。</small>卒盛，乃舉牢肩，尸受，振祭，嚌之，佐食受，加于肵。<small>卒，已。</small>

### 不賔尸者尸十一飯時事 {#17.6.2}

佐食取一俎于堂下以入，奠于羊俎東。<small>不言魚俎東，主于尊。</small>乃摭于魚腊俎，俎釋三个，其餘皆取之，實于一俎以出。<small>个，猶枚也。魚摭四枚，腊摭五枚，其所釋者，腊則短脅、正脅、代脅，魚三枚而已。古文摭為摕。</small>祝主人之魚腊取于是。<small>祝主人主婦俎之魚腊取於此者，大夫之禮文，待神餘也。三者各取一魚，其腊，主人臂，主婦臑，祝則骼也與？此皆於鼎側更載焉。不言主婦，未聞。</small>尸不飯，告飽，主人拜侑，不言，尸又三飯。<small>凡十一飯。士九飯，大夫十一飯，其餘有十三飯、十五飯。</small>佐食受牢舉，如儐。<small>舉，肺脊。</small>

### 不賔尸者主人初獻 {#17.6.3}

主人洗酌酳尸，賔羞肝，皆如儐禮，卒爵，主人拜，祝受尸爵，尸答拜，祝酌授尸，尸以醋主人，亦如儐，其綏祭，其嘏，亦如儐。<small>肝，牢肝也。綏，皆當作挼，挼，讀為「藏其墮」之墮，古文為㨎。</small>其獻祝與二佐食，其位，其薦脀，皆如儐。

### 不賔尸者主婦亞獻 {#17.6.4}

主婦其洗獻于尸，亦如儐。<small>自尸侑不飯告飽至此，與儐同者在上篇。</small>主婦反取籩于房中，執棗糗，坐設之，棗在稷南，糗在棗南，婦賛者執栗脯，主婦不興，受，設之，栗在糗東，脯在棗東，主婦興，反位。<small>棗，饋食之籩，糗，羞籩之實，雜用之，下賔尸也。栗脯，加籩之實也。反位，反主人之北拜送爵位。</small>尸左執爵，取棗糗，祝取栗脯以授尸，尸兼祭于豆祭，祭酒，啐酒，次賔羞牢燔，用俎，鹽在右，尸兼取燔㨎于鹽，振祭，嚌之，祝受，加于肵，卒爵，主婦拜，祝受尸爵，尸答拜。<small>自主婦反籩至受加于肵，此異于賔。</small>

祝易爵，洗酌授尸，尸以醋主婦，主婦主人之北拜受爵，尸答拜，主婦反位，又拜，上佐食綏祭，如儐，卒爵拜，尸答拜。<small>主婦夾爵拜，為不賔尸，降崇敬。今文酢曰酌。</small>

主婦獻祝，其酌如儐，拜，坐受爵，主婦主人之北答拜。<small>自尸卒爵至此，亦與儐同者，亦在上篇。</small>宰夫薦棗糗，坐設棗于菹西，糗在棗南，祝左執爵，取棗糗祭于豆祭，祭酒，啐酒，次賔羞燔，如尸禮，卒爵。<small>內子不薦籩，祝賤，使官可也。自宰夫薦至賔羞燔，亦異于賔。</small>主婦受爵，酌獻二佐食，亦如儐，主婦受爵，以入于房。

### 不賔尸者賔長三獻 {#17.6.5}

賔長洗爵，獻于尸，尸拜受，賔戶西北面答拜，爵止。<small>尸止爵者，以三獻禮成，欲神惠之均於室中，是以奠而待之。</small>

主婦洗于房中，酌，致于主人，主人拜受，主婦戶西北面拜送爵，司宮設席。<small>拜受乃設席，變於士也。</small>主婦薦韭菹醢，坐設于席前，菹在北方，婦賛者執棗糗以從，主婦不興，受，設棗于菹北，糗在棗西，佐食設俎，臂脊脅肺皆牢，膚三，魚一，腊臂。<small>臂，左臂也。特牲五體，此三者，以其牢與腊臂而七。牢腊俱臂，亦所謂腊如牲體。</small>主人左執爵，右取菹㨎于醢，祭于豆閒，遂祭籩，奠爵，興，取牢肺，坐絕祭，嚌之，興，加于俎，坐挩手，祭酒，執爵以興，坐卒爵，拜。<small>無從者，變於士也。亦所謂順而摭也。</small>主婦答拜。

受爵，酌以醋，戶內北面拜。<small>自酢不更爵，殺。</small>主人答拜，卒爵拜，主人答拜，主婦以爵入于房。

尸作止爵，祭酒，卒爵，賔拜，祝受爵，尸答拜。<small>作止爵乃祭酒，亦變於士。自爵止至作止爵，亦異於賔。</small>

祝酌授尸，賔拜受爵，尸拜送，坐祭，遂飲，卒爵拜，尸答拜。

獻祝及二佐食。

洗，致爵于主人。<small>洗致爵者，以承佐食，賤，新之。</small>主人席上拜受爵，賔北面答拜，坐祭，遂飲，卒爵拜，賔答拜。

受爵，酌，致爵于主婦，主婦北堂，司宮設席，東面。<small>北堂，中房以北。東面者，變於士妻。賔尸不變者，賔尸禮異矣。內子東面，則宗婦南面，西上，內賔自若東面，南上。</small>主婦席北東面拜受爵，賔西面答拜。<small>席北東面者，北為下。</small>婦賛者薦韭菹醢，菹在南方，婦人賛者執棗糗，授婦賛者，婦賛者不興，受，設棗于菹南，糗在棗東。<small>婦人賛者，宗婦之弟婦也。今文曰「婦也，賛者執棗糗，授婦賛者，不興，受」。</small>佐食設俎于豆東，羊臑，豕折，羊脊脅，祭肺一，膚一，魚一，腊臑。<small>豕折，豕折骨也，不言所折，畧之，特牲主婦觳折。豕無脊脅，下主人。羊豕四體，與腊臑而五。</small>主婦升筵，坐，左執爵，右取菹㨎于醢，祭之，祭籩，奠爵，興取肺，坐絕祭，嚌之，興，加于俎，坐挩手，祭酒，執爵興，筵北東面立卒爵，拜。<small>立飲拜既爵者，變於大夫。</small>賔答拜。

賔受爵，易爵于篚，洗酌，醋于主人，戶西北面拜，主人答拜，卒爵拜，主人答拜，賔以爵降奠于篚。<small>自賔及二佐食至此，亦異于賔。</small>

乃羞，宰夫羞房中之羞，司士羞庶羞，于尸祝主人主婦，內羞在右，庶羞在左。

### 不賔尸者三獻後主人徧獻堂下并內賔 {#17.6.6}

主人降，拜眾賔，洗，獻眾賔，其薦脀，其位，其酬醋，皆如儐禮。

主人洗，獻兄弟與內賔與私人，皆如儐禮，其位，其薦脀，皆如儐禮。

卒，乃羞于賔兄弟內賔及私人，辯。<small>自乃羞至私人之薦脀，此亦與儐同者，在此篇。不儐尸，則祝猶侑耳。卒，已也。乃羞者，羞庶羞。</small>

### 不賔尸者次賔長為加爵 {#17.6.7}

賔長獻于尸，尸醋，獻祝，致，醋，賔以爵降，實于篚。<small>致，謂致爵于主人主婦。不言如初者，爵不止，又不及佐食。</small>

### 不賔尸者無筭爵 {#17.6.8}

賔兄弟交錯其酬，無筭爵。<small>此亦與儐同者，在此篇。</small>

### 不賔尸者佐食為加爵 {#17.6.9}

利洗爵，獻于尸，尸醋，獻祝，祝受，祭酒，啐酒，奠之。<small>利獻不及主人，殺也。此亦異於賔。</small>

### 不賔尸者禮終尸出 {#17.6.10}

主人出，立于阼階上，西面，祝出，立于西階上，東面，祝告于主人曰「利成」，祝入，主人降，立于阼階東，西面，尸謖，祝前，尸從，遂出于庿門。

祝反，復位于室中，祝命佐食徹尸俎，佐食乃出尸俎于庿門外，有司受歸之，徹阼薦俎。<small>自主人出至此，與賔雜者也。先餕徹主人薦俎者，變于士。特牲饋食禮曰「徹阼俎豆籩，設于東序下」。</small>

### 餕 {#17.6.11}

乃餕，如儐。<small>謂上篇自司宮設對席至上餕興出也。古文餕[^6]作餕。</small>

[^6]: 餕：字本上莫下良。

### 不賔尸者為陽厭 {#17.6.12}

卒餕，有司官徹饋，饌于室中西北隅，南面，如饋之設，右几，厞用席。<small>官徹饋者，司馬司士舉俎，宰夫取敦及豆。此於尸謖改饌，當室之白，孝子不知神之所在，庶其饗之於此，所以為厭飫。不令婦人改徹饌敦豆，變於始也，尚使官也。佐食不舉羊豕俎，親餕，尊也。厞，隱也。古文右作侑，厞作茀。</small>納一尊于室中。<small>陽厭殺，無玄酒。</small>司宮埽祭。<small>埽豆閒之祭。舊說云，埋之西階東。</small>

主人出，立于阼階上，西面，祝執其俎以出，立于西階上，東面，司宮闔牖戶。<small>閉牖與戶，為鬼神或者欲幽闇。</small>祝告利成，乃執俎以出于庿門外，有司受歸之，眾賔出，主人拜送于庿門外，乃反。<small>拜送賔者，亦拜送其長。不言長賔者，下大夫無尊賔也。</small>

婦人乃徹。<small>徹祝之薦及房中薦俎。不使有司者，下上大夫之禮。</small>徹室中之饌。<small>有司饌之，婦人徹之，外內相兼，禮殺。</small>

{{<sign>}}甲辰芒種初讀，歷時九旬{{</sign>}}