---
title: "鄉飲酒禮第四"
subtitle: ""
date: 2024-03-07T18:10:31+08:00
lastmod: 2024-03-07
draft: false
brewing: true
weight: 4
js:
    - /js/toc.js
    - /js/hashtag.js
    - /js/commentary.js
---

#### 謀賔戒賔 {#4.0.1}

鄉飲酒之禮。主人就先生而謀賔、介。<small>主人，謂諸侯之鄉大夫也。先生，鄉中致仕者。賔、介，處士賢者。周禮大司徒之職「以鄉三物教萬民而賔興之：一曰六德，知、仁、聖、義、忠、和，二曰六行，孝、友、睦、姻、任、恤，三曰六藝，禮、樂、射、御、書、數」，鄉大夫以「正月之吉，受法于司徒，退而頒之于其鄉吏，使各以教其所治，以考其德行，察其道藝」，及三年大比，「而興賢者能者，鄉老及鄉大夫帥其吏與其眾寡，以禮禮賔之，厥明，獻賢能之書於王」，是禮乃三年正月而一行也。諸侯之鄉大夫貢士於其君，蓋如此云。古者年七十而致仕，老於鄉里，大夫名曰父師，士名曰少師，而教學焉，恆知鄉人之賢者，是以大夫就而謀之，賢者為賔，其次為介，又其次為眾賔，而與之飲酒，是亦將獻之，以禮禮賔之也。今郡國十月行此飲酒禮，以黨正每歲「邦索鬼神而祭祀，則以禮屬民而飲酒于序，以正齒位」之說，然此篇無正齒位之事焉。凡鄉黨飲酒必於民聚之時，欲見其化，知尚賢尊長也，孟子曰「天下有達尊三，爵也、德也、齒也」。</small>主人戒賔，賔拜辱，主人答拜，乃請賔，賔禮辭，許，主人再拜，賔答拜。<small>戒，警也、告也。拜辱，出拜其自屈辱至己門也。請，告以其所為來之事。不固辭者，素所有志。</small>主人退，賔拜辱。<small>退，猶去也。去又拜辱者，以送謝之。</small>介亦如之。<small>如戒賔也。</small>

#### 陳設 {#4.0.2}

乃席賔、主人、介。<small>席，敷席也。夙興往戒，歸而敷席。賔席牖前，南面，主人席阼階上，西面，介席西階上，東面。</small>眾賔之席皆不屬焉。<small>席眾賔於賔席之西。不屬者，不相續也，皆獨坐，明其德各特。</small>尊兩壺于房戶閒，斯禁，有玄酒在西，設篚于禁南，東肆，加二勺于兩壺。<small>斯禁，禁切地無足者。玄酒在西，上也。肆，陳也。</small>設洗于阼階東南，南北以堂深，東西當東榮，水在洗東，篚在洗西，南肆。<small>榮，屋翼。</small>

#### 速賔迎賔拜至 {#4.0.3}

羹定。<small>肉謂之羹。定，猶孰也。</small>主人速賔，賔拜辱，主人答拜，還，賔拜辱。<small>速，召也。還，猶退。</small>介亦如之。<small>如賔速也。</small>賔及眾賔皆從之。<small>從，猶隨也。言及眾賔，介亦在其中矣。</small>

主人一相迎于門外，再拜賔，賔答拜。拜介，介答拜。<small>相，主人之吏，擯賛傳命者。</small>揖眾賔。<small>差益卑也。拜介、揖眾賔，皆西南面。</small>主人揖，先入。<small>揖，揖賔也。先入門而西面。</small>賔厭介，入門左，介厭眾賔，入，眾賔皆入門左，北上。<small>皆入門西，東面。賔之屬相厭，變於主人也。推手曰揖，引手曰厭。今文皆作揖，又曰眾賔皆入左，無門。</small>主人與賔三揖，至于階，三讓，主人升，賔升，主人阼階上當楣北面再拜，賔西階上當楣北面答拜。<small>三揖者，將進揖、當陳揖、當碑揖。楣，前東也。復拜，拜賔至此堂，尊之。</small>

### 飲酒第一段 {#4.1}

#### 主人獻賔 {#4.1.1}

主人坐取爵于篚，降洗。<small>將獻賔也。</small>賔降。<small>從主人也。</small>主人坐奠爵于階前，辭。<small>重以己事煩賔也。事同曰讓，事異曰辭。</small>賔對。<small>對，答也。賔主之辭未聞。</small>主人坐取爵，興，適洗，南面坐，奠爵于篚下，盥洗。<small>已盥乃洗爵，致絜敬也。今文無奠。</small>賔進東，北面辭洗。<small>必進東行，示情。</small>主人坐奠爵于篚，興對，賔復位，當西序，東面。<small>言復位者，明始降時位在此。</small>主人坐取爵，沃洗者西北面。<small>沃洗者，主人之羣吏。</small>卒洗，主人壹揖壹讓，升。<small>俱升。古文一作壹。</small>賔拜洗，主人坐奠爵，遂拜。

降盥。<small>復盥，為手坋汙。</small>賔降，主人辭，賔對，復位，當西序。卒盥，揖讓，升，賔西階上疑立。<small>疑，讀為疑然從於趙盾之疑。疑，正立自定之貌。</small>

主人坐取爵，實之賔之席前，西北面獻賔。<small>獻，進也，進酒於賔。</small>賔西階上拜，主人少退。<small>少退，少辟。</small>賔進受爵，以復位，主人阼階上拜送爵，賔少退。<small>復位，復西階上位。</small>薦脯醢。<small>薦，進也。進之者，主人有司。</small>賔升席，自西方。<small>升，由下也。升必中席。</small>乃設折俎。<small>牲體枝解節折在俎。</small>主人阼階東疑立。

賔坐，左執爵，祭脯醢。<small>坐，坐於席。祭脯醢者，以右手。</small>奠爵于薦西，興，右手取肺，卻左手執本，坐，弗繚，右絕末以祭，尚左手，嚌之，興，加于俎。<small>興，起也。肺，離之。本，端厚大者。繚，猶紾也。大夫以上威儀多，紾絕之。尚左手者，明垂紾之，乃絕其末。嚌，甞也。</small>坐挩手，遂祭酒。<small>挩，拭也。古文挩作說。</small>興，席末坐，啐酒。<small>啐，亦甞也。</small>降席，坐奠爵，拜，告旨，執爵興，主人阼階上答拜。<small>降席，席西也。旨，美也。</small>賔西階上北面坐，卒爵，興，坐奠爵，遂拜，執爵興，主人阼階上答拜。<small>卒，盡也。於此盡酒者，明此席非專為飲食起。</small>

#### 賔酢主人 {#4.1.2}

賔降洗。<small>將酢主人。</small>主人降。<small>亦從賔也。降，降立阼階東，西面。</small>賔坐奠爵，興辭。<small>西階前也。</small>主人對。賔坐取爵，適洗南，北面。主人阼階東，南面辭洗，賔坐奠爵于篚，興對，主人復阼階東，西面。賔東北面盥，坐取爵，卒洗，揖讓如初，升，主人拜洗，賔答拜。

興，降盥，如主人禮。

賔實爵主人之席前，東南面酢主人。主人阼階上拜，賔少退，主人進受爵，復位，賔西階上拜送爵。薦脯醢。主人升席自北方。設折俎。

祭如賔禮。<small>祭者，祭薦俎及酒，亦嚌啐。</small>不告旨。<small>酒，己物也。</small>自席前適阼階上，北面坐卒爵，興，坐奠爵，遂拜，執爵興，賔西階上答拜。<small>自席前者，啐酒席末，因從北方降，由便也。</small>主人坐奠爵于序端，阼階上北面再拜崇酒，賔西階上答拜。<small>東西牆謂之序。崇，充也，言酒惡，相充實。</small>

#### 主人酬賔 {#4.1.3}

主人坐取觶于篚，降洗，賔降，主人辭降。賔不辭洗，立當西序，東面。<small>不辭洗者，以其將自飲。</small>卒洗，揖讓，升，賔西階上疑立。

主人實觶酬賔，阼階上北面坐奠觶，遂拜，執觶興，賔西階上答拜。<small>酬，勸酒也。酬之言周，忠信為周。</small>坐祭，遂飲，卒觶，興，坐奠觶，遂拜，執觶興，賔西階上答拜。

主人降洗，賔降，辭如獻禮，升，不拜洗。<small>不拜洗，殺於獻。</small>賔西階上立，主人實觶賔之席前，北面，賔西階上拜，主人少退，卒拜進，坐奠觶于薦西。<small>賔已拜，主人奠其觶。</small>賔辭，坐取觶，復位，主人阼階上拜送，賔北面坐奠觶于薦東，復位。<small>酬酒不舉，君子不盡人之歡，不竭人之忠，以全交也。</small>

#### 主人獻介 {#4.1.4}

主人揖，降，賔降，立于階西，當序，東面。<small>主人將與介為禮，賔謙，不敢居堂上。</small>主人以介揖讓升，拜如賔禮。

主人坐取爵于東序端，降洗，介降，主人辭降，介辭洗，如賔禮，升，不拜洗。<small>介禮殺也。</small>介西階上立。<small>不言疑者，省文。</small>

主人實爵介之席前，西南面獻介。介西階上北面拜，主人少退，介進，北面受爵，復位，主人介右北面拜送爵，介少退。<small>主人拜于介右，降尊以就卑也。今文無北面。</small>主人立于西階東。薦脯醢。介升席自北方。設折俎。祭如賔禮，不嚌肺，不啐酒，不告旨，自南方降席，北面坐卒爵，興，坐奠爵，遂拜，執爵興，主人介右答拜。<small>不嚌啐，下賔。</small>

#### 介酢主人 {#4.1.5}

介降洗，主人復阼階，降辭如初。<small>如賔酢之時。</small>卒洗，主人盥。<small>盥者，當為介酌。</small>介揖讓升，授主人爵于兩楹之閒。<small>就尊南授之。介不自酌，下賔。酒者，賔主共之。</small>介西階上立。

主人實爵，酢于西階上，介右坐奠爵，遂拜，執爵興，介答拜。主人坐祭，遂飲，卒爵，興，坐奠爵，遂拜，執爵興，介答拜。主人坐奠爵于西楹南，介右再拜崇酒，介答拜。<small>奠爵西楹南，以當獻眾賔。</small>

#### 主人獻眾賔 {#4.1.6}

主人復阼階，揖降，介降立于賔南。主人西南面三拜眾賔，眾賔皆答壹拜。<small>三拜、壹拜，示徧，不備禮也。不升拜，賤也。</small>

主人揖升，坐取爵于西楹下，降洗，升，實爵，于西階上獻眾賔。眾賔之長升拜受者三人。<small>長，其老者。言三人，則眾賔多矣。</small>主人拜送。<small>於眾賔右。</small>坐祭，立飲，不拜既爵，授主人爵，降復位。<small>既，卒也。卒爵不拜，立飲立授，賤者禮簡。</small>眾賔獻，則不拜受爵，坐祭，立飲。<small>次三人以下也。不拜，禮彌簡。</small>每一人獻，則薦諸其席。<small>謂三人也。</small>眾賔辯有脯醢。<small>亦每獻薦於其位，位在下。今文辯皆作徧。</small>主人以爵降，奠于篚。<small>不復用也。</small>

### 飲酒第二段 {#4.2}

#### 一人舉觶 {#4.2.1}

揖讓升，賔厭介升，介厭眾賔升，眾賔序升，即席。<small>序，次也。即，就也。今文厭皆為揖。</small>一人洗，升，舉觶于賔。<small>一人，主人之吏。發酒端曰舉。</small>實觶，西階上坐奠觶，遂拜，執觶興，賔席末答拜，坐祭，遂飲，卒觶，興，坐奠觶，遂拜，執觶興，賔答拜。降洗，升，實觶，立于西階上，賔拜。<small>賔拜，拜將受觶。</small>進，坐奠觶于薦西，賔辭，坐受以興。<small>舉觶不授，下主人也。言坐受者，明行事相接，若親受，謙也。</small>舉觶者西階上拜送，賔坐奠觶于其所。<small>所，薦西也。</small>舉觶者降。<small>事已。</small>

#### 升歌三終及獻工 {#4.2.2}

設席于堂廉，東上。<small>為工布席也。側邊曰廉。燕禮曰「席工於西階上，少東，樂正先升，北面」，此言樂正先升，立于西階東，則工席在階東。</small>工四人，二瑟，瑟先，相者二人，皆左何瑟，後首，挎越，內弦，右手相。<small>四人，大夫制也。二瑟，二人鼓瑟，則二人歌也。瑟先者，將入，序在前也。相，扶工也，眾賔之少者為之，每工一人。鄉射禮曰「弟子相工如初入」，天子相工使視瞭者。凡工，瞽矇也，故有扶之者，「師冕見，及階，子曰階也，及席，子曰席也」，固相師之道。後首者，變于君也。挎，持也。相瑟者則為之持瑟，其相歌者徒相也。越，瑟下孔也。內弦，側擔之者。</small>樂正先升，立于西階東。<small>正，長也。</small>工入，升自西階，北面坐，相者東面坐，遂授瑟，乃降。<small>降立于西方，近其事。</small><small></small>工歌鹿鳴、四牡、皇皇者華。<small>三者皆小雅篇也。鹿鳴，君與臣下及四方之賔燕，講道脩政之樂歌也，此采其己有旨酒，以召嘉賔，嘉賔既來，示我以善道，又樂嘉賔有孔昭之明德，可則俲也。四牡，君勞使臣之來樂歌也，此采其勤苦王事，念將父母，懷歸傷悲，忠孝之至，以勞賔也。皇皇者華，君遣使臣之樂歌也，此采其更是勞苦，自以為不及，欲諮謀于賢知而以自光明也。</small>卒歌，主人獻工，工左瑟，一人拜，不興，受爵，主人阼階上拜送爵。<small>一人，工之長也。凡工賤，不為之洗。</small>薦脯醢。使人相祭。<small>使人相者，相其祭酒、祭薦。</small>工飲，不拜既爵，授主人爵。<small>坐授之。</small>眾工則不拜，受爵，祭，飲辯有脯醢，不祭。<small>祭飲，獻酒重，無不祭也。今文辯為徧。</small>大師則為之洗。賔、介降，主人辭降，工不辭洗。<small>大夫若君賜之樂，謂之大師，則為之洗，尊之也。賔、介降，從主人也。工，大師也。上既言獻工矣，乃言大師者，大師或瑟或歌也。其獻之，瑟則先，歌則後。</small>

#### 笙奏三終及獻笙 {#4.2.3}

笙入堂下，磬南，北面立，樂南陔、白華、華黍。<small>笙，吹笙者也，以笙吹此詩以為樂也。南陔、白華、華黍，小雅篇也，今亡，其義未聞。昔周之興也，周公制禮作樂，采時世之詩以為樂歌，所以通情、相風切也，其有此篇明矣，後世衰微，幽厲尤甚，禮樂之書稍稍廢棄，孔子曰「吾自衛反魯，然後樂正，雅頌各得其所」，謂當時在者而復重雜亂者也，惡能存其亡者乎？且正考父校商之名頌十二篇于周大師，歸以祀其先王，至孔子二百年之閒，五篇而已，此其信也。</small>主人獻之于西階上，一人拜，盡階，不升堂，受爵，主人拜送爵，階前坐祭，立飲，不拜既爵，升授主人爵。<small>一人，笙之長者也。笙三人和一人，凡四人，鄉射禮曰「笙一人拜于下」。</small>眾笙則不拜，受爵，坐祭，立飲，辯有脯醢，不祭。<small>亦受爵于西階上，薦之皆於其位，磬南。今文辯為徧。</small>

#### 閒歌三終 {#4.2.4}

乃閒歌魚麗，笙由庚，歌南有嘉魚，笙崇丘，歌南山有臺，笙由儀。<small>閒，代也，謂一歌則一吹。六者皆小雅篇也。魚麗，言大平年豐物多也，此采其物多酒旨，所以優賔也。南有嘉魚，言大平君子有酒樂與賢者共之也，此采其能以禮下賢者，賢者纍蔓而歸之，與之燕樂也。南山有臺，言大平之治以賢者為本，此采其愛友賢者，為邦家之基、民之父母，既欲其身之壽考，又欲其名德之長也。由庚、崇丘、由儀今亡，其義未聞。</small>

#### 合樂及告樂備 {#4.2.5}

乃合樂，周南關雎、葛覃、卷耳，召南鵲巢、采蘩、采蘋。<small>合樂，謂歌樂與眾聲俱作。周南、召南，國風篇也。王后、國君夫人房中之樂歌也。關雎言后妃之德，葛覃言后妃之職，卷耳言后妃之志，鵲巢言國君夫人之德，采蘩言國君夫人不失職，采蘋言卿大夫之妻能脩其法度。昔大王、王季居于岐山之陽，躬行召南之教，以興王業，及文王而行周南之教，以受命，大雅云「刑于寡妻，至于兄弟，以御於家邦」，謂此也。其始一國耳，文王作邑于豐，以故地為卿士之采地，乃分為二國，周，周公所食，召，召公所食。於時文王三分天下有其二，德化被于南土，是以其詩有仁賢之風者，屬之召南焉，有聖人之風者，屬之周南焉。夫婦之道，生民之本，王政之端，此六篇者，其教之原也，故國君與其臣下及四方之賔燕，用之合樂也。鄉樂者，風也，小雅為諸侯之樂，大雅、頌為天子之樂，鄉飲酒升歌小雅，禮盛者可以進取也，燕合鄉樂，禮輕者可以逮下也，春秋傳曰「肆夏、繁遏、渠，天子所以享元侯也，文王、大明、緜，兩君相見之樂也」，然則諸侯相與燕，升歌大雅、合小雅，天子與次國、小國之君燕亦如之，與大國之君燕，升歌頌、合大雅。其笙閒之篇未聞。</small>工告于樂正曰「正歌備」，樂正告于賔，乃降。<small>樂正降者，以正歌備，無事也。降立西階東，北面。</small>

### 飲酒第三段 {#4.3}

#### 司正安賔 {#4.3.1}

主人降席自南方。<small>不由北方，由便。</small>側降。<small>賔、介不從。</small>作相為司正，司正禮辭，許諾，主人拜，司正答拜。<small>作，使也。禮樂之正既成，將留賔，為有解惰，立司正以監之。拜，拜其許。</small>主人升，復席。司正洗觶，升自西階，阼階上北面受命于主人，主人曰「請安于賔」，司正告于賔，賔禮辭，許。<small>為賔欲去，留之。告賔於西階。</small>司正告于主人，主人阼階上再拜，賔西階上答拜，司正立于楹閒以相拜，皆揖，復席。<small>再拜，拜賔許也。司正既以賔許告主人，遂立楹閒以相拜，賔、主人既拜，揖就席。</small>

#### 司正表位 {#4.3.2}

司正實觶，降自西階，階閒北面坐奠觶，退共，少立。<small>階閒北面，東西節也，其南北當中庭。共，拱手也。少立，自正，慎其位也。己帥而正，孰敢不正。燕禮曰「右還，北面」。</small>坐取觶，不祭，遂飲，卒觶興，坐奠觶，遂拜，執觶興，盥洗，北面坐奠觶于其所，退立于觶南。<small>洗觶奠之，示絜敬。立於其南，以察眾。</small>

#### 賔酬主人 {#4.3.3}

賔北面坐取俎西之觶，阼階上北面酬主人。主人降席，立于賔東。<small>初起旅酬也。凡旅酬者，少長以齒，終於沃盥者，皆弟長而無遺矣。</small>賔坐奠觶，遂拜，執觶興，主人答拜。不祭，立飲，不拜，卒觶，不洗，實觶，東南面授主人。<small>賔立飲卒觶，因更酌以鄉主人，將授。</small>主人阼階上拜，賔少退，主人受觶，賔拜送于主人之西。<small>旅酬同階，禮殺。</small>賔揖，復席。<small>酬主人訖。</small>

#### 主人酬介 {#4.3.4}

主人西階上酬介。介降席自南方，立于主人之西，如賔酬主人之禮，主人揖，復席。<small>其酌，實觶西南面授介。自此以下旅酬，酌者亦如之。</small>

#### 介酬眾賔眾賔旅酬 {#4.3.5}

司正升相旅，曰「某子受酬」，受酬者降席。<small>旅，序也。於是介酬眾賔，眾賔又以次序相酬。某者，眾賔姓也，同姓則以伯仲別之，又同，則以且字別之。</small>司正退立于序端，東面。<small>辟受酬者，又便其賛上賛下也。始升相，西階西北面。</small>受酬者自介右。<small>由介東也。尊介，使不失故位。</small>眾受酬者受自左。<small>後將受酬者，皆由西變於介也。今文無眾酬者。</small>拜、興、飲，皆如賔酬主人之禮。<small>嫌賔以下異也。</small>辯，卒受者以觶降，坐奠于篚。<small>辯，辯眾賔之在下者，鄉射禮曰「辯，遂酬在下者，皆升，受酬于西階上」。</small>司正降，復位。<small>觶南之位。</small>

### 飲酒第四段 {#4.4}

#### 二人舉觶 {#4.4.1}

使二人舉觶于賔、介，洗，升，實觶于西階上，皆坐奠觶，遂拜，執觶興，賔、介席末答拜，皆坐祭，遂飲，卒觶興，坐奠觶，遂拜，執觶興，賔、介席末答拜。<small>二人，亦主人之吏。若有大夫，則舉觶于賔與大夫，燕禮曰「媵爵者立于洗南，西面，北上，序進盥洗」。</small>逆降，洗，升，實觶，皆立于西階上，賔、介皆拜。<small>於席末拜。</small>皆進，薦西奠之，賔辭，坐取觶以興，介則薦南奠之，介坐受以興，退，皆拜送，降，賔、介奠于其所。<small>賔言取、介言受，尊卑異文。今文曰賔受。</small>

#### 徹俎 {#4.4.2}

司正升自西階，受命于主人，主人曰「請坐于賔」，賔辭以俎。<small>至此盛禮俱成，酒清肴乾，賔主百拜，強有力者猶倦焉，張而不弛，弛而不張，非文武之道，請坐者，將以賔燕也。俎者，肴之貴者，辭之者，不敢以禮殺當貴者。</small>主人請徹俎，賔許。<small>亦司正傳請告之。</small>司正降階前，命弟子俟徹俎。<small>西階前也。弟子，賔之少者。俎者，主人之吏設之。使弟子俟徹者，明徹俎賔之義。</small>司正升，立于序端。<small>待事。</small>賔降席，北面，主人降席，阼階上北面，介降席，西階上北面，遵者降席，席東南面。<small>皆立，相須徹俎也。遵者，謂此鄉之人仕至大夫者也，今來助主人樂賔，主人所榮而遵法者也，因以為名，或有無，來不來，用時事耳。今文遵為僎，或為全。</small>賔取俎，還授司正，司正以降，賔從之，主人取俎，還授弟子，弟子以降自西階，主人降自阼階，介取俎，還授弟子，弟子以降，介從之，若有諸公大夫，則使人受俎，如賔禮。眾賔皆降。<small>取俎者皆鄉其席，既授弟子，皆降，復初入之位。</small>

#### 坐燕 {#4.4.3}

說屨，揖讓如初，升，坐。<small>說屨者，為安燕當坐也。必說於下者，屨賤，不空居堂。說屨，主人先左，賔先右。今文說為稅。</small>乃羞。<small>羞，進也，所進者，狗胾醢也。鄉設骨體，所以致敬也，今進羞，所以盡愛也，敬之愛之，所以厚賢也。</small>無筭爵。<small>筭，數也。賔主燕飲，爵行無數，醉而止也。鄉射禮曰「使二人舉觶于賔與大夫」，又曰「執觶者洗，升實觶，反奠於賔與大夫」，皆是。</small>無筭樂。<small>燕樂亦無數，或閒或合，盡歡而止也。春秋襄二十九年，吳公子札來聘，請觀于周樂，此國君之無筭。</small>

#### 賔出 {#4.5.1}

賔出，奏陔。<small>陔，陔夏也。陔之言戒也，終日燕飲，酒罷，以陔為節，明無失禮也。周禮鍾師「以鍾鼓奏九夏」，是奏陔夏則有鍾鼓矣。鍾鼓者，天子諸侯備用之，大夫士鼓而已，蓋建於阼階之西，南鼓，鄉射禮曰「賔興，樂正命奏陔，賔降及階，陔作，賔出，眾賔皆出」。</small>主人送于門外，再拜。<small>門東，西面拜也。賔介不答拜，禮有終也。</small>

#### 遵者入之禮 {#4.5.2}

賔若有遵者，諸公大夫，則既一人，舉觶，乃入。<small>不于主人正禮也。遵者，諸公大夫也，謂之賔者，同從外來耳。大國有孤，四命謂之公。</small>席于賔東，公三重，大夫再重。<small>席此二者於賔東，尊之，不與鄉人齒也。天子之國，三命者不齒，於諸侯之國，爵為大夫則不齒矣。不言遵者，遵者亦卿大夫。</small>公如大夫，入，主人降，賔、介降，眾賔皆降，復初位，主人迎，揖讓升，公升如賔禮，辭一席，使一人去之。<small>如，讀若今之若。主人迎之於門內也。辭一席，謙自同於大夫。</small>大夫則如介禮，有諸公，則辭加席，委于席端，主人不徹，無諸公，則大夫辭加席，主人對，不去加席。<small>加席，上席也。大夫席再重。</small>

#### 明日 {#4.5.3}

明日，賔服鄉服以拜賜。<small>拜賜，謝恩惠。鄉服，昨日與鄉大夫飲酒之朝服也。不言朝服，未服以朝也。今文曰賔服鄉服。</small>主人如賔服以拜辱。<small>拜賔復自屈辱也。鄉射禮曰「賔朝服以拜賜于門外，主人不見，如賔服，遂從之，拜辱于門外，乃退」。</small>主人釋服。<small>釋朝服，更服玄端也。古文釋作舍。</small>乃息司正。<small>息，勞也。勞賜昨日賛執事者。獨云司正，司正，庭長也。</small>無介。<small>勞禮略也，司正為賔。</small>不殺。<small>市買，若因所有可也。不殺則無俎。</small>薦脯醢。<small>羞同也。</small>羞唯所有。<small>在有何物。</small>徵唯所欲。<small>徵，召也。</small>以告于先生、君子可也。<small>告，請也。先生不以筋力為禮，於是可以來。君子，國中有盛德者。可者，召不召唯所欲。</small>賔、介不與。<small>禮瀆則褻。古文與為豫。</small>鄉樂唯欲。<small>鄉樂，周南召南六篇之中，唯所欲作，不從次也。不歌鹿鳴、魚麗者，辟國君也。</small>

### 記 {#4.6}

#### 記鄉服及解不宿戒 {#4.6.1}

記。鄉，朝服而謀賔、介，皆使能，不宿戒。<small>鄉，鄉人，謂鄉大夫也。朝服，冠玄端、緇帶、素韠、白屨。今郡國行鄉飲酒之禮，玄冠而衣皮弁服，與禮異。再戒為宿戒。禮，將有事，先戒而又宿戒。</small>

#### 記器具牲羞之屬 {#4.6.2}

蒲筵，緇布純。<small>筵，席也。純，緣也。</small>尊綌冪，賔至徹之。<small>綌，葛也。冪，覆尊巾。</small>其牲，狗也。<small>狗取擇人。</small>亨于堂東北。<small>祖，陽氣之所始也，陽氣主養，易曰「天地養萬物，聖人養賢以及萬民」。</small>獻用爵，其他用觶。<small>爵尊，不褻用之。</small>薦脯，五挺，橫祭于其上，出自左房。<small>挺，猶膱也。鄉射禮曰「祭半膱，膱長尺有二寸」，左在東，陽也，陽主養。房，饌陳處也，冠禮之饌，脯醢南上，曲禮曰「以脯脩置者，左朐右末」。</small>俎由東壁，自西階升。<small>亨狗既孰，載之俎，饌於東方。</small>賔俎，脊、脅、肩、肺，主人俎，脊、脅、臂、肺，介俎，脊、脅、肫、胳、肺，肺皆離，皆右體，進腠。<small>凡牲，前脛骨三，肩、臂、臑也，後脛骨二，膊、胳也，尊者俎尊骨，卑者俎卑骨，祭統曰「凡為俎者，以骨為主，骨有貴賤」，凡前貴後賤。離，猶㨒也。腠，理也，進理，謂前其本也。今文胳作骼。</small>

#### 記禮樂儀節隆殺面位次序 {#4.6.3}

以爵拜者不徒作。<small>作，起也。言拜既爵者不徒起，起必酢主人。</small>坐卒爵者拜既爵，立卒爵者不拜既爵。<small>降殺各從其宜，不使相錯，唯工不從此禮。</small>凡奠者于左，<small>不飲者，不欲其妨。</small>將舉于右。<small>便也。</small>眾賔之長一人辭洗，如賔禮。<small>於三人之中，復差有尊者，餘二人雖為之洗，不敢辭，其下不洗。</small>立者東面北上，若有北面者則東上。<small>賢者眾寡無常也，或統於堂，或統於門。</small>樂正與立者皆薦以齒。<small>謂其飲之次也，尊樂正同於賔黨，不言飲而言薦，以明飲也。既飲，皆薦於其位。樂正位西階東，北面。</small>凡舉爵，三作而不徒爵。<small>謂獻賔、獻大夫、獻工，皆有薦。</small>樂作，大夫不入。<small>後樂賢者。</small>獻工與笙，取爵于上篚，既獻，奠于下篚。<small>明其異器，敬也。如是則獻大夫亦然。上篚三爵。</small>其笙，則獻諸西階上，<small>謂主人拜送爵也。於工拜于阼階上者，以其坐于西階東也。古文無上。</small>磬，階閒縮霤，北面鼓之。<small>縮，從也。霤以東西為從。鼓，猶擊也。大夫而特縣，方賔鄉人之賢者，從士禮也，射則磬在東。古文縮為蹙。</small>主人、介，凡升席自北方，降自南方。<small>席南上，升由下，降由上，由便。</small>司正，既舉觶而薦諸其位。<small>司正，主人之屬也。無獻，因其舉觶而薦之。</small>凡旅，不洗。<small>敬禮殺也。</small>不洗者，不祭。<small>不甚絜也。</small>既旅，士不入。<small>後正禮也。既旅，則將燕矣。</small>徹俎，賔、介，遵者之俎，受者以降，遂出，授從者，<small>以送之。</small>主人之俎，以東。<small>藏於東方。</small>樂正命奏陔，賔出，至于階，陔作。若有諸公，則大夫於主人之北，西面。<small>其西面者北上，統於公。</small>主人之賛者西面，北上，不與，<small>賛，佐也，謂主人之屬，佐助主人禮事，徹冪沃盥設薦俎者。西面北上，統於堂也。與，及也，不及，謂不獻酒。</small>無筭爵，然後與。<small>燕乃及之。</small>