---
title: "鄉飲酒禮第四"
subtitle: ""
date: 2024-03-07T18:10:31+08:00
lastmod: 2024-03-07
draft: false
brewing: true
weight: 4
js:
    - /js/toc.js
    - /js/hashtag.js
    - /js/commentary.js
---

#### 謀賔戒賔 {#4.0.1}

鄉飲酒之禮。主人就先生而謀賔、介。<small></small>主人戒賔，賔拜辱，主人答拜，乃請賔，賔禮辭，許，主人再拜，賔答拜。<small></small>主人退，賔拜辱。<small></small>介亦如之。<small></small>

#### 陳設 {#4.0.2}

乃席賔、主人、介。<small></small>眾賔之席皆不屬焉。<small></small>尊兩壺于房戶閒，斯禁，有玄酒在西，設篚于禁南，東肆，加二勺于兩壺。<small></small>設洗于阼階東南，南北以堂深，東西當東榮，水在洗東，篚在洗西，南肆。<small></small>

#### 速賔迎賔拜至 {#4.0.3}

羹定。<small></small>主人速賔，賔拜辱，主人答拜，還，賔拜辱。<small></small>介亦如之。<small></small>賔及眾賔皆從之。<small></small>主人一相迎于門外，再拜賔，賔答拜，拜介，介答拜。<small></small>揖眾賔。<small></small>主人揖，先入。<small></small>賔厭介，入門左，介厭眾賔，入，眾賔皆入門左，北上。<small></small>主人與賔三揖，至于階，三讓，主人升，賔升，主人阼階上當楣北面再拜，賔西階上當楣北面答拜。<small></small>

### 飲酒第一段 {#4.1}

#### 主人獻賔 {#4.1.1}

主人坐取爵于篚，降洗。<small></small>賔降。<small></small>主人坐奠爵于階前，辭。<small></small>賔對。<small></small>主人坐取爵，興，適洗，南面坐，奠爵于篚下，盥洗。<small></small>賔進東，北面辭洗。<small></small>主人坐奠爵于篚，興對，賔復位，當西序，東面。<small></small>主人坐取爵，沃洗者西北面。<small></small>卒洗，主人壹揖壹讓，升。<small></small>賔拜洗。主人坐奠爵，遂拜。降盥。<small></small>賔降，主人辭，賔對，復位，當西序，卒盥，揖讓升，賔西階上疑立。<small></small>主人坐取爵，實之賔之席前，西北面獻賔。<small></small>賔西階上拜，主人少退。<small></small>賔進受爵，以復位，主人阼階上拜送爵，賔少退。<small></small>薦脯醢。<small></small>賔升席，自西方。<small></small>乃設折俎。<small></small>主人阼階東疑立。賔坐，左執爵，祭脯醢，<small></small>奠爵于薦西，興，右手取肺，卻左手執本，坐，弗繚，右絕末以祭，尚左手，嚌之，興，加于俎。<small></small>坐挩手，遂祭酒。<small></small>興，席末坐，啐酒。<small></small>降席，坐奠爵，拜，告旨，執爵興，主人阼階上答拜。<small></small>賔西階上北面坐，卒爵，興，坐奠爵，遂拜，執爵興，主人阼階上答拜。<small></small>

#### 賔酢主人 {#4.1.2}

賔降洗，<small></small>主人降。<small></small>賔坐奠爵，興辭，<small></small>主人對。賔坐取爵，適洗南，北面。主人阼階東，南面辭洗。賔坐奠爵于篚，興對。主人復阼階東，西面。賔東北面盥，坐取爵，卒洗，揖讓如初，升。主人拜洗。賔答拜，興，降盥，如主人禮。賔實爵主人之席前，東南面酢主人。主人阼階上拜，賔少退。主人進受爵，復位，賔西階上拜送爵。薦脯醢。主人升席自北方。設折俎。祭如賔禮，<small></small>不告旨。<small></small>自席前適阼階上，北面坐卒爵，興，坐奠爵，遂拜，執爵興。賔西階上答拜。<small></small>主人坐奠爵于序端，阼階上北面再拜崇酒。賔西階上答拜。<small></small>

#### 主人酬賔 {#4.1.3}

主人坐取觶于篚，降洗。賔降，主人辭降。賔不辭洗，立當西序，東面。<small></small>卒洗，揖讓升。賔西階上疑立。主人實觶酬賔，阼階上北面坐奠觶，遂拜，執觶興。賔西階上答拜。<small></small>坐祭，遂飲，卒觶，興，坐奠觶，遂拜，執觶興。賔西階上答拜。主人降洗，賔降辭，如獻禮，升，不拜洗。<small></small>賔西階上立，主人實觶賔之席前，北面，賔西階上拜，主人少退，卒拜進，坐奠觶于薦西，<small></small>賔辭，坐取觶，復位，主人阼階上拜送，賔北面坐奠觶于薦東，復位。<small></small>

#### 主人獻介 {#4.1.4}

主人揖，降。賔降立于階西，當序，東面。<small></small>主人以介揖讓升，拜如賔禮。主人坐取爵于東序端，降洗，介降，主人辭降，介辭洗，如賔禮，升，不拜洗。<small></small>介西階上立。<small></small>主人實爵介之席前，西南面獻介。介西階上北面拜，主人少退，介進，北面受爵，復位。主人介右北面拜送爵，介少退。<small></small>主人立于西階東。薦脯醢。介升席自北方，設折俎。祭如賔禮，不嚌肺，不啐酒，不告旨，自南方降席，北面坐卒爵，興，坐奠爵，遂拜，執爵興。主人介右答拜。<small></small>

#### 介酢主人 {#4.1.5}

介降洗，主人復阼階，降辭如初。<small></small>卒洗，主人盥。<small></small>介揖讓升，授主人爵于兩楹之閒。<small></small>介西階上立。主人實爵，酢于西階上，介右坐奠爵，遂拜，執爵興。介答拜。主人坐祭，遂飲，卒爵，興，坐奠爵，遂拜，執爵興。介答拜。主人坐奠爵于西楹南，介右再拜崇酒，介答拜。<small></small>

#### 主人獻眾賔 {#4.1.6}

主人復阼階，揖降，介降立于賔南。主人西南面三拜眾賔，眾賔皆答壹拜。<small></small>主人揖升，坐取爵于西楹下，降洗，升實爵，于西階上獻眾賔。眾賔之長升拜受者三人，<small></small>主人拜送。<small></small>坐祭，立飲，不拜既爵，授主人爵，降復位。<small></small>眾賔獻，則不拜受爵，坐祭，立飲。<small></small>每一人獻，則薦諸其席。<small></small>眾賔辯有脯醢。<small></small>主人以爵降，奠于篚。<small></small>

### 飲酒第二段 {#4.2}

#### 一人舉觶 {#4.2.1}

揖讓升，賔厭介升，介厭眾賔升，眾賔序升，即席。<small></small>一人洗，升，舉觶于賔。<small></small>實觶，西階上坐奠觶，遂拜，執觶興，賔席末答拜，坐祭，遂飲，卒觶，興，坐奠觶，遂拜，執觶興，賔答拜。降洗，升，實觶，立于西階上賔拜，<small></small>進坐奠觶于薦西，賔辭，坐受以興。<small></small>舉觶者西階上拜送，賔坐奠觶于其所。<small></small>舉觶者降。<small></small>

#### 升歌三終及獻工 {#4.2.2}

設席于堂廉，東上。<small></small>工四人，二瑟，瑟先。相者二人，皆左何瑟，後首，挎越，內弦，右手相。<small></small>樂正先升，立于西階東。<small></small>工入，升自西階。北面坐。相者東面坐，遂授瑟，乃降。<small></small><small></small>工歌鹿鳴、四牡、皇皇者華。卒歌，主人獻工。工左瑟，一人拜，不興，受爵。主人阼階上拜送爵。<small></small>薦脯醢。使人相祭。<small></small>工飲，不拜既爵，授主人爵。<small></small>眾工則不拜，受爵，祭，飲辯有脯醢，不祭。<small></small>大師則為之洗。賔、介降，主人辭降。工不辭洗。<small></small>

#### 笙奏三終及獻笙 {#4.2.3}

笙入堂下，磬南，北面立，樂南陔、白華、華黍。<small></small>主人獻之于西階上。一人拜，盡階，不升堂，受爵，主人拜送爵。階前坐祭，立飲，不拜既爵，升授主人爵。<small></small>眾笙則不拜，受爵，坐祭，立飲，辯有脯醢，不祭。<small></small>

#### 閒歌三終 {#4.2.4}

乃閒歌魚麗，笙由庚，歌南有嘉魚，笙崇丘，歌南山有臺，笙由儀。<small></small>

#### 合樂及告樂備 {#4.2.5}

乃合樂：周南·關雎、葛覃、捲耳，召南·鵲巢、采蘩、采蘋。<small></small>工告于樂正曰：「正歌備。」樂正告于賔，乃降。<small></small>

### 飲酒第三段 {#4.3}

#### 司正安賔 {#4.3.1}

主人降席自南方，<small></small>側降，<small></small>作相為司正。司正禮辭，許諾。主人拜，司正答拜。<small></small>主人升，復席。司正洗觶，升自西階，阼階上北面受命于主人。主人曰：「請安于賔。」司正告于賔，賔禮辭，許。<small></small>司正告于主人。主人阼階上再拜，賔西階上答拜。司正立于楹閒以相拜，皆揖，復席。<small></small>

#### 司正表位 {#4.3.2}

司正實觶，降自西階，階閒北面坐奠觶，退共，少立，<small></small>坐取觶，不祭，遂飲，卒觶興，坐奠觶，遂拜，執觶興，盥洗，北面坐奠觶于其所，退立于觶南。<small></small>

#### 賔酬主人 {#4.3.3}

賔北面坐取俎西之觶，阼階上北面酬主人。主人降席，立于賔東。<small></small>賔坐奠觶，遂拜，執觶興，主人答拜。不祭，立飲，不拜，卒觶，不洗，實觶，東南面授主人。<small></small>主人阼階上拜，賔少退。主人受觶，賔拜送于主人之西。<small></small>賔揖，復席。<small></small>

#### 主人酬介 {#4.3.4}

主人西階上酬介。介降席自南方，立于主人之西，如賔酬主人之禮。主人揖，復席。<small></small>

#### 介酬眾賔眾賔旅酬 {#4.3.5}

司正升相旅，曰：「某子受酬。」受酬者降席。<small></small>司正退立于序端，東面。<small></small>受酬者自介右，<small></small>眾受酬者受自左，<small></small>拜、興、飲，皆如賔酬主人之禮。<small></small>辯，卒受者以觶降，坐奠于篚。<small></small>司正降，復位。<small></small>

### 飲酒第四段 {#4.4}

#### 二人舉觶 {#4.4.1}

使二人舉觶于賔、介，洗，升，實觶于西階上，皆坐奠觶，遂拜，執觶興。賔、介席末答拜。皆坐祭，遂飲，卒觶興，坐奠觶，遂拜，執觶興，賔、介席末答拜。<small></small>逆降，洗，升，實觶，皆立于西階上。賔、介皆拜。<small></small>皆進，薦西奠之，賔辭，坐取觶以興。介則薦南奠之，介坐受以興。退，皆拜送，降。賔、介奠于其所。<small></small>

#### 徹俎 {#4.4.2}

司正升自西階，受命于主人。主人曰：「請坐于賔。」賔辭以俎。<small></small>主人請徹俎，賔許。<small></small>司正降階前，命弟子俟徹俎。<small></small>司正升，立于序端。賔降席，北面。主人降席，阼階上北面。介降席，西階上北面。遵者降席，席東南面。<small></small>賔取俎，還授司正，司正以降，賔從之。主人取俎，還授弟子，弟子以降自西階，主人降自阼階。介取俎，還授弟子，弟子以降，介從之。若有諸公、大夫，則使人受俎，如賔禮。眾賔皆降。<small></small>

#### 坐燕 {#4.4.3}

說屨，揖讓如初，升，坐。<small></small>乃羞。<small></small>無筭爵。<small></small>無筭樂。<small></small>

#### 賔出 {#4.5.1}

賔出，奏陔。<small></small>主人送于門外，再拜。<small></small>

#### 遵者入之禮 {#4.5.2}

賔若有遵者：諸公、大夫，則既一人，舉觶，乃入。<small></small>席于賔東，公三重，大夫再重。<small></small>公如大夫，入，主人降，賔、介降，眾賔皆降，復初位。主人迎，揖讓升。公升如賔禮，辭一席，使一人去之。<small></small>大夫則如介禮，有諸公，則辭加席，委于席端，主人不徹，無諸公，則大夫辭加席，主人對，不去加席。<small></small>

#### 明日 {#4.5.3}

明日，賔服鄉服以拜賜，<small></small>主人如賔服以拜辱。<small></small>主人釋服，<small></small>乃息司正。<small></small>無介，<small></small>不殺，<small></small>薦脯醢，<small></small>羞唯所有。<small></small>徵唯所欲，<small></small>以告于先生、君子可也。<small></small>賔、介不與。<small></small>鄉樂唯欲。<small></small>

### 記 {#4.6}

#### 記鄉服及解不宿戒 {#4.6.1}

記。鄉，朝服而謀賔、介，皆使能，不宿戒。<small></small>

#### 記器具牲羞之屬 {#4.6.2}

蒲筵，緇布純。<small></small>尊綌冪，賔至徹之。<small></small>其牲，狗也。<small></small>亨于堂東北。<small></small>獻用爵，其他用觶。<small></small>薦脯，五挺，橫祭于其上，出自左房。<small></small>俎由東壁，自西階升。<small></small>賔俎，脊、脅、肩、肺。主人俎，脊、脅、臂、肺。介俎，脊、脅、肫、胳、肺。肺皆離。皆右體，進腠。<small></small>

#### 記禮樂儀節隆殺面位次序 {#4.6.3}

以爵拜者不徒作。<small></small>坐卒爵者拜既爵，立卒爵者不拜既爵。<small></small>凡奠者于左，<small></small>將舉于右。<small></small>眾賔之長，一人辭洗，如賔禮。<small></small>立者東面北上，若有北面者，則東上。<small></small>樂正與立者，皆薦以齒。<small></small>凡舉爵，三作而不徒爵。<small></small>樂作，大夫不入。<small></small>獻工與笙，取爵于上篚，既獻，奠于下篚。<small></small>其笙，則獻諸西階上，<small></small>磬，階閒縮霤，北面鼓之。<small></small>主人、介，凡升席自北方，降自南方。<small></small>司正，既舉觶而薦諸其位。<small></small>凡旅，不洗。<small></small>不洗者，不祭。<small></small>既旅，士不入。<small></small>徹俎：賔、介，遵者之俎，受者以降，遂出授從者，<small></small>主人之俎，以東。<small></small>樂正命奏陔，賔出，至于階，陔作。若有諸公，則大夫于主人之北，西面。<small></small>主人之賛者，西面北上，不與，<small></small>無筭爵，然後與。<small></small>