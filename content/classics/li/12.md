---
title: "士喪禮第十二"
subtitle: ""
date: 2024-03-07T18:11:00+08:00
lastmod: 2024-05-19
draft: false
brewing: false
weight: 12
js:
    - /js/toc.js
    - /js/hashtag.js
    - /js/commentary.js
---

### 始死 {#12.0}

#### 復魂 {#12.0.1}

士喪禮。死于適室，幠用斂衾。<small>適室，正寢之室也。疾者齊，故于正寢焉。疾時處北墉下，死而遷之當牖下，有牀衽。幠，覆也。斂衾，大斂所并用之衾，衾，被也。小斂之衾當陳。喪大記曰「始死，遷尸于牀，幠用斂衾，去死衣」。</small>復者一人，以爵弁服，簪裳于衣，左何之，扱領于帶。<small>復者，有司招魂復魄也，天子則夏采祭僕之屬，諸侯則小臣為之。爵弁服，純衣纁裳也，禮以冠名服。簪，連也。</small>升自前東榮，中屋，北面招以衣，曰「臯！某復」三，降衣于前。<small>北面招，求諸幽之義也。臯，長聲也。某，死者之名也。復，反也。降衣，下之也。喪大記曰「凡復，男子稱名，婦人稱字」。</small>受用篋，升自阼階，以衣尸。<small>受者，受之於庭也。復者其一人招，則受衣亦一人也，人君則司服受之。衣尸者覆之，若得魂反之。</small>復者降自後西榮。<small>不由前降，不以虛反也。降因徹西北厞，若云此室凶，不可居然也。自是行死事。</small>

#### 事死之初事 {#12.0.2}

楔齒用角柶。<small>為將含，恐其口閉急也。</small>綴足用燕几。<small>綴，猶拘也。為將屨，恐其辟戾也。今文綴為對。</small>奠脯醢醴酒，升自阼階，奠于尸東。<small>鬼神無象，設奠以馮依之。</small>帷堂。<small>事小訖也。</small>

#### 使人赴君 {#12.0.3}

乃赴于君，主人西階東，南面，命赴者，拜送。<small>赴，告也。臣，君之股肱耳目，死當有恩。</small>有賔，則拜之。<small>賔，僚友羣士也。其位猶朝夕哭矣。</small>

#### 主人以下室中哭位 {#12.0.4}

入坐于牀東，眾主人在其後，西面，婦人俠牀，東面。<small>眾主人，庶昆弟也。婦人，謂妻妾子姓也，亦適妻在前。</small>親者在室。<small>謂大功以上父兄姑姊妹子姓在此者。</small>眾婦人戶外北面，眾兄弟堂下北面。<small>眾婦人、眾兄弟，小功以下。</small>

#### 君使人弔 {#12.0.5}

君使人弔，徹帷，主人迎于寢門外，見賔不哭，先入，門右，北面。<small>使人，士也，禮使人必以其爵。使者至，使人入將命，乃出迎之。寢門，內門也。徹帷，㧁之，事畢則下之。</small>弔者入，升自西階，東面，主人進中庭，弔者致命。<small>主人不升，賤也。致命曰「君聞子之喪，使某，如何不淑」。</small>主人哭，拜稽顙，成踊。<small>稽顙，頭觸地。成踊，三者三。</small>賔出，主人拜送于外門外。

#### 君使人襚 {#12.0.6}

君使人襚，徹帷，主人如初，襚者左執領，右執要，入，升致命。<small>襚之言遺也，衣被曰襚。致命曰「君使某襚」。</small>主人拜如初，襚者入衣尸，出，主人拜送如初。

唯君命出，升降自西階[^1]，遂拜賔，有大夫則特拜之，即位于西階下，東面，不踊，大夫雖不辭，入也。<small>唯君命出，以明大夫以下時來弔襚，不出也。始喪之日，哀戚甚，在室，故不出拜賔也。大夫則特拜，別于士旅拜也。即位西階下，未忍在主人位也。不踊，但哭拜而已。不辭而主人升入，明本不為賔出，不成禮也。</small>

[^1]: 西階：原作「階西階」，據諸本刪。

#### 親者庶兄弟朋友襚 {#12.0.7}

親者襚，不將命，以即陳。<small>大功以上有同財之義也。不將命，不使人將之致於主人也。即陳，陳在房中。</small>庶兄弟襚，使人以將命于室，主人拜于位，委衣于尸東牀上。<small>庶兄弟，即眾兄弟也。變眾言庶，容同姓耳。將命曰「某使某襚」。拜于位，室中位也。</small>朋友襚，親以進，主人拜，委衣如初，退，哭，不踊。<small>親以進，親之恩也。退，下堂反賔位也，主人徒哭不踊，別於君襚也。</small>徹衣者，執衣如襚，以適房。<small>凡於襚者出，有司徹衣。</small>

### 沐浴含襲 {#12.1}

#### 為銘 {#12.1.1}

為銘，各以其物，亡則以緇，長半幅，䞓末，長終幅，廣三寸，書銘于末，曰「某氏某之柩」。<small>銘，明旌也。雜帛為物，大夫士[^2]之所建也，以死者為不可別，故其旗識識之，愛之斯錄之矣。亡，無也，無旌，不命之士也。半幅，一尺，終幅，二尺。在棺為柩。今文銘皆為名，末為斾也。</small>竹杠長三尺，置于宇西階上。<small>杠，銘橦也。宇，梠也。</small>

[^2]: 士：據阮刻校勘記補。

#### 沐浴含飯之具陳于階下者 {#12.1.2}

甸人掘坎于階閒，少西，為垼于西牆下，東鄉。<small>甸人，有司主田野者。垼，塊竈。西牆，中庭之西。今文鄉為面。</small>新盆、槃、瓶、廢敦、重鬲，皆濯，造于西階下。<small>新此瓦器五種者，重死事。盆以盛水，槃承渜濯，瓶以汲水也，廢敦，敦無足者，所以盛米也，重鬲，鬲將縣於[^3]重者也。濯，滌溉也。造，至也，猶饌也，以造言之，喪事遽。</small>

[^3]: 於：原缺，據嚴本校勘記補。

#### 陳襲事所用衣物于房中 {#12.1.3}

陳襲事于房中，西領，南上，不綪。<small>襲事，謂衣服也。綪，讀為䋫，䋫，屈也，襲事少，上陳而下不屈，江沔之間謂縈收繩索為䋫。古文綪皆為精。</small>明衣裳，用布。<small>所以親身為圭絜也。</small>

鬠笄用桑，長四寸，纋中。<small>桑之為言喪也，用為笄，取其名也。長四寸，不冠故也。纋笄之中央以安髮。</small>布巾，環幅，不鑿。<small>環幅，廣袤等也。不鑿者，士之子親含，反[^4]其巾而已，大夫以上，賔為之含，當口鑿之，嫌有惡。古文環作還。</small>掩，練帛廣終幅，長五尺，析其末。<small>掩，裹首也。析其末，為將結於頤下，又還結於項中。</small>瑱，用白纊。<small>瑱，充耳。纊，新緜。</small>幎目，用緇，方尺二寸，䞓裏，著，組繫。<small>幎目，覆面者也。幎，讀若詩云「葛藟縈」之縈。䞓，赤也。著，充之以絮也。組繫，為可結也。古文幎為涓。</small>

[^4]: 反：原作及，據嚴本校勘記改。

握手，用玄，纁裏，長尺二寸，廣五寸，牢中旁寸，著，組繫。<small>牢，讀為樓，樓，謂削約握之中央以安手也。今文樓為纋，旁為方。</small>決，用正王棘若檡棘，組繫，纊極二。<small>決，猶闓也，挾弓以橫執弦，詩云「[決拾既次](/classics/shi/17/#9)」。正，善也，王棘與檡棘，善理堅刃者，皆可以為決。極，猶放弦[^5]也，以沓指放弦，令不挈也。生者以朱韋為之而三，死用纊又二，明不用也。古文王為玉，今文檡為也[^6]，世俗謂王棘矺鼠。</small>

[^5]: 弦：金曰追曰「誤衍也」。
[^6]: 也：諸本作澤，阮刻校勘記曰「疑宅字之誤」，似可從。

冒，緇質，長與手齊，䞓殺，掩足。<small>冒，韜尸者，制如直囊，上曰質，下曰殺，質，正也。其用之，先以殺韜足而上，後以質韜首而下，齊手。上玄下纁，象天地也。喪大記[^7]曰「君錦冒黼殺，綴旁七，大夫玄冒黻[^8]殺，綴旁五，士緇冒䞓殺，綴旁三」。凡冒，質長與手齊，殺三尺。</small>

[^7]: 喪大記：嚴本校勘記曰「當作禮器」。
[^8]: 黻：原作黼，據嚴本校勘記改。

爵弁服，純衣。<small>謂生時爵弁之服也。純衣者，纁裳。古者以冠名服，死者不冠。</small>皮弁服。<small>皮弁所衣之服也。其服，白布衣素裳也。</small>褖衣。<small>黑衣裳赤緣之[^9]謂之褖。褖之言緣也，所以表袍者也，喪大記曰「衣必有裳，袍必有表，不襌，謂之一稱」。古文褖為緣。</small>緇帶。<small>黑繒之帶。</small>韎韐。<small>一命縕韍。</small>

[^9]: 之：原缺，據嚴本校勘記補。

竹笏。<small>笏，所以書思對命者，玉藻曰「笏，天子以球玉，諸侯以象，大夫以魚須文竹，士以竹本象可也」，又曰「笏度二尺有六寸，其中博三寸，其殺六分而去一」，又曰「天子搢珽，方正於天下也，諸侯荼，前詘後直，讓於天子也，大夫前詘後詘，無所不讓」。今文笏作忽。</small>

夏葛屨，冬白屨，皆繶緇絇純[^10]，組綦繫于踵。<small>冬皮屨，變言白者，明夏時用葛亦白也。此皮弁之屨，士冠禮曰「素積白屨，以魁柎之，緇絇繶純，純博寸」。綦，屨係也，所以拘止屨也。綦，讀如馬絆綦之綦。</small>

[^10]: 繶緇絇純：嚴本校勘記曰「絇衍」。

庶襚繼陳，不用。<small>庶，眾也。不用，不用襲也。多陳之為榮，少納之為貴。</small>

#### 沐浴含飯之具陳于序下者 {#12.1.4}

貝三，實于笲。<small>貝，水物，古者以為貨，江水出焉。笲，竹器名。</small>稻米一豆，實於筐。<small>豆四升。</small>沐巾一，浴巾二，皆用綌，於笲。<small>巾所以拭污垢。浴巾二者，上體下體異也。綌，麤葛。</small>櫛，於簞。<small>簞，葦笥。</small>浴衣，於篋。<small>浴衣，已浴所衣之衣，以布為之，其制如今通裁。</small>皆饌于西序下，南上。<small>皆者，皆貝以下。東西牆謂之序，中以南謂之堂。</small>

#### 沐浴 {#12.1.5}

管人汲，不說繘，屈之。<small>管人，有司主館舍者。不說繘，將以就祝濯米。屈，縈也。</small>祝淅米于堂，南面，用盆。<small>祝，夏祝也。淅，汏也。</small>管人盡階，不升堂，受潘，煮于垼，用重鬲。<small>盡階，三等之上。喪大記曰「管人受沐，乃煮之，甸人取所徹廟之西北厞薪用爨之」。</small>祝盛米于敦，奠于貝北。<small>復於筐處。</small>士有冰，用夷槃可也。<small>謂夏月而君加賜冰也。夷槃，承尸之槃。喪大記曰「君設大槃，造冰焉，大夫設夷槃，造冰焉，士併瓦槃，無冰，設牀，襢笫，有枕」。</small>外御受沐入。<small>外御，小臣侍從者。沐，管人所煮潘也。</small>主人皆出，戶外北面。<small>象平生沐浴倮程，子孫不在旁，主人出而襢笫。</small>

乃沐，櫛，挋用巾。<small>挋，晞也清也。古文挋皆作振。</small>浴，用巾，挋用浴衣。<small>用巾，用拭之也。喪大記曰「御者二人浴，浴水用盆，沃水用枓」。</small>渜濯棄于坎。<small>沐浴餘潘水。巾櫛浴衣亦并棄之。古文渜作緣[^11]，荊沔之間語。</small>蚤揃如他日。<small>蚤，讀為爪。斷爪揃鬚也。人君則小臣為之。他日，平生時。</small>鬠用組，乃笄，設明衣裳。<small>用組，組束髮也。古文鬠皆為括。</small>主人入即位。<small>已設明衣，可以入也。</small>

[^11]: 緣：釋文作湪。

#### 飯含 {#12.1.6}

商祝襲祭服，褖衣次。<small>商祝，祝習商禮者，商人教之以敬，於接神宜。襲，布衣牀上。祭服，爵弁服、皮弁服，皆從君助祭之服，大蜡有皮弁素服而祭，送終之禮。襲衣於牀，牀次含牀之東，衽如初也，喪大記曰「含一牀，襲一牀，遷尸於堂又一牀」。</small>主人出，南面，左袒，扱諸面之右，盥于盆上，洗貝，執以入，宰洗柶，建于米，執以從。<small>俱入戶西鄉也。今文宰不言執。</small>商祝執巾從入，當牖北面，徹枕，設巾，徹楔，受貝，奠于尸西。<small>當牖北面，值尸南也。設巾覆面，為飯之遺落米也。如商祝之事位，則尸南首明矣。</small>

主人由足西，牀上坐，東面。<small>不敢從首前也。祝受貝米奠之，口實不由足也。</small>祝又受米，奠于貝北，宰從立于牀西，在右。<small>米在貝北，便扱者也。宰立牀西，在主人之右，當佐飯事。</small>主人左扱米，實于右，三，實一貝，左中亦如之，又實米，唯盈。<small>于右，尸口之右。唯盈，取滿而已。</small>主人襲，反位。<small>襲，復衣也。位在尸東。</small>

#### 襲尸 {#12.1.7}

商祝掩，瑱，設幎目，乃屨，綦結于跗，連絇。<small>掩者，先結頤下，既瑱幎目，乃還結項也。跗，足上也。絇，屨飾，如刀衣鼻，在屨頭上，以餘組連之，止足坼也。</small>乃襲，三稱。<small>遷尸於襲上而衣之。凡衣死者，左衽，不紐。襲不言設牀，又不言遷尸於襲上，以其俱當牖，無大異。</small>明衣不在筭。<small>筭，數也，不在數，明衣襌衣不成稱也。</small>設韐帶，搢笏。<small>韐帶，韎韐緇帶，不言韎緇者，省文，亦欲見韐自有帶，韐帶用革。搢，插也，插於帶之右旁。古文韐為合也。</small>設決，麗于掔，自飯持之，設握，乃連掔。<small>麗，施也。掔，手後節中也。飯，大擘指本也。決，以韋為之藉，有彄，彄內端為紐，外端有橫帶，設之，以紐擐大擘本也，因沓其彄，以橫帶貫紐，結於掔之表也。設握者，以綦繫鉤中指，由手表與決帶之餘連結之，此謂右手也。古文麗亦為連，掔作捥。</small>設冒，櫜之，幠用衾。<small>櫜，韜盛物者，取事名焉。衾者，始死時斂衾。今文櫜為橐。</small>巾柶鬊蚤埋于坎。<small>坎至此築之也。將襲辟奠，既則反之。</small>

#### 設重 {#12.1.8}

重木，刊鑿之，甸人置重于中庭，三分庭一，在南。<small>木也，縣物焉曰重。刊，斲治。鑿之，為縣簪孔也。士重木長三尺。</small>夏祝鬻餘飯，用二鬲于西牆下。<small>夏祝，祝習夏禮者也，夏人教以忠，其於養宜。鬻餘飯，以飯尸餘米為鬻也。重，主道也。士二鬲，則大夫四、諸侯六、天子八，與簋同差。</small>幂用䟽布，久之，繫用靲，縣于重，幂用葦席，北面，左衽，帶用靲，賀之，結于後。<small>久，讀為灸，謂以蓋塞鬲口也。靲，竹䈼也。以席覆重，辟屈而反，兩端交於後。左衽，西端在上。賀，加也。今文幂皆作密。</small>祝取銘置于重。<small>祝，習周禮者也。</small>

### 小斂 {#12.2}

#### 陳小斂衣 {#12.2.1}

厥明，陳衣于房，南領，西上，綪，絞橫三縮一，廣終幅，析其末。<small>綪，屈也。絞，所以收束衣服為堅急者也，以布為之。縮，從也。橫者三幅，從者一幅。析其末者，令可結也。喪大記曰「絞一幅為三」。</small>緇衾，赬裏，無紞。<small>紞，被識[^12]也，斂衣或倒，被無別於前後可也。凡衾制同，皆五幅也。</small>祭服次。<small>爵弁服，皮弁服。</small>散衣次。<small>褖衣以下，袍繭[^13]之屬。</small>凡十有九稱。<small>祭服與散衣。</small>陳衣繼之。<small>庶襚。</small>不必盡用。<small>取稱而已，不務多。</small>

[^12]: 識：原缺，據嚴本校勘記補。
[^13]: 繭：釋文作襺。

#### 饌小斂奠及設東方之盥 {#12.2.2}

饌于東堂下，脯醢醴酒，幂奠用功布，實于簞，在饌東。<small>功布，鍛濯灰治之布也。凡在東西堂下者，南齊坫。古文奠為尊。</small>設盆盥于饌東，有巾。<small>為奠設盥也。喪事畧，故無洗也。</small>

#### 陳小斂絰帶 {#12.2.3}

苴絰，大鬲，下本在左，要絰小焉，散帶垂，長三尺，牡麻絰，右本在上，亦散帶垂，皆饌于東方。<small>苴絰，斬衰之絰也。苴麻者，其貌苴，以為絰，服重者尚麤惡。絰之言實也。鬲，搤也，中人之手搤圍九寸。絰帶之差自此出焉。下本在左，重服統於內而本陽也。要絰小焉，五分去一。牡麻絰者，齊衰以下之絰也。牡麻絰者，其貌易，服輕者宜差好也。右本在上，輕服本於陰而統於外。散帶之垂者，男子之道，文多變也。饌于東方，東坫之南，苴絰為上。</small>婦人之帶，牡麻結本，在房。<small>婦人亦有苴絰，但言帶者，記其異。此齊衰婦人，斬衰婦人亦苴絰也。</small>

#### 陳牀笫夷衾及西方之盥 {#12.2.4}

牀笫，夷衾，饌于西坫南。<small>笫，簀也。夷衾，覆尸之衾，喪大記曰「自小斂以往，用夷衾，夷衾，質殺之裁，猶冒也」。</small>西方盥，如東方。<small>為舉者設盥也。如東方者，亦用盆布巾，饌於西堂下。</small>

#### 陳鼎實 {#12.2.5}

陳一鼎于寢門外，當東塾，少南，西面，其實特豚，四鬄，去蹄，兩胉，脊肺，設扃鼏，鼏西末，素俎在鼎西，西順，覆匕，東柄。<small>鬄，解也，四解之，殊肩髀而已，喪事畧。去蹄，去其甲，為不絜清也。胉，脅也。素俎，喪尚質。既饌，將小斂，則辟襲奠。今文鬄為剔，胉為迫，古文鼏為密。</small>

#### 小斂侇尸及主人主婦袒髺免髽襲絰 {#12.2.6}

士盥，二人以並，東面立于西階下。<small>立，俟舉尸也。今文並為併。</small>布席于戶內，下莞上簟。<small>有司布斂席也。</small>商祝布絞衾、散衣、祭服，祭服不倒，美者在中。<small>斂者趨方，或傎倒衣裳，祭服尊，不倒之也。美，善也，善衣後布，於斂則在中也。既後布祭服，而又言善者在中，明每服非一稱也。</small>士舉遷尸，反位。<small>遷尸於服上。</small>設牀笫于兩楹之閒，衽如初，有枕。<small>衽，寢臥之席也，亦下莞上簟。</small>卒斂，徹帷。<small>尸已飾。</small>主人西面馮尸，踊無筭，主婦東面馮，亦如之。<small>馮，服膺之。</small>

主人髺髮，袒，眾主人免于房。<small>始死，將斬衰者雞斯，將齊衰者素冠，今至小斂變，又將初喪服也。髺髮者，去笄纚而紒。眾主人免者，齊衰將袒，以免代冠，冠，服之尤尊，不以袒也。免之制未聞，舊說以為如冠狀，廣一寸，喪服小記曰「斬衰髺髮以麻，免而以布」，此用麻布為之，狀如今之著幓頭矣，自項中而前，交於額上，卻繞紒也。于房于室，釋髺髮宜於隱者。今文免皆作絻，古文髺作括。</small>婦人髽于室。<small>始死，婦人將斬衰者去笄而纚，將齊衰者骨笄而纚，今言髽者，亦去笄纚而紒也。齊衰以上，至笄猶髽。髽之異於髺髮者，既去纚，而以髮為大紒，如今婦人露紒，其象也，檀弓曰「南宮縚之妻之姑之喪，夫子誨之髽，曰爾毋縱縱爾、爾毋扈扈爾」，其用麻布，亦如著幓頭然。</small>士舉，男女奉尸，侇于堂，幠用夷衾，男女如室位，踊無筭。<small>侇之言尸也。夷衾，覆尸柩之衾也。堂，謂楹間牀笫上也。今文侇作夷。</small>

主人出于足，降自西階，眾主人東即位，婦人阼階上西面，主人拜賔，大夫特拜，士旅之，即位踊，襲絰于序東，復位。<small>拜賔，鄉賔位拜之也。即位踊，東方位。襲絰于序東，東夾前。</small>

#### 小斂奠 {#12.2.7}

乃奠。<small>祝與執事為之。</small>舉者盥，右執匕，卻之，左執俎，橫攝之，入，阼階前西面錯，錯俎北面。<small>舉者盥，出門舉鼎者。右人以右手執匕，左人以左手執俎，因其便也。攝，持也。西面錯，錯鼎於此，宜西面。錯俎北面，俎宜西順之。</small>右人左執匕，抽扃予左手，兼執之，取鼏，委于鼎北，加扃，不坐。<small>抽扃取鼏，加扃於鼏上，皆右手。今文扃為鉉，古文予為與[^14]，鼏為密。</small>乃朼，載，載兩髀于兩端，兩肩亞，兩胉亞，脊肺在於中，皆覆，進柢，執而俟。<small>乃朼，以朼次出牲體，右人也。載，受而載於俎，左人也。亞，次也。凡七體皆覆，為塵。柢，本也，進本者，未異於生也，骨有本末。古文朼為匕，髀為脾，今文胉為迫，柢皆為胝。</small>

[^14]: 與：或作于。

夏祝及執事盥，執醴先，酒脯醢俎從，升自阼階，丈夫踊，甸人徹鼎，巾待于阼階下。<small>執事者，諸執奠事者。巾，功布也，執者不升，己不設，祝既錯醴，將受之。</small>奠于尸東，執醴酒，北面，西上。<small>執醴酒者先升，尊也。立而俟，後錯，要成也。</small>豆錯，俎錯于豆東，立于俎北，西上，醴酒錯于豆南，祝受巾，巾之，由足降自西階，婦人踊，奠者由重南東，丈夫踊。<small>巾之，為塵也。東，反其位。</small>賔出，主人拜送于門外。<small>廟門外也。</small>

#### 小斂後節哀 {#12.2.8}

乃代哭，不以官。<small>代，更也。孝子始有親喪，悲哀憔悴，禮防其以死傷生，使之更哭，不絕聲而已，人君以官尊卑，士賤，以親䟽為之，三日之後，哭無時，周禮挈壺氏「凡喪縣壺以代哭」。</small>

#### 小斂後致襚 {#12.2.9}

有襚者，則將命，擯者出請入告，主人待于位。<small>喪禮畧於威儀，既小斂，擯者乃用辭。出請之辭曰「孤某使某請事」。</small>擯者出告須，以賔入。<small>須，亦待也。出告之辭曰「孤某須矣」。</small>賔入，中庭北面致命，主人拜稽顙，賔升自西階，出于足，西面委衣，如於室禮，降出，主人出拜送。

朋友親襚，如初儀，西階東，北面哭，踊三，降，主人不踊。<small>朋友既委衣，又還哭於西階上，不背主人。</small>襚者以褶，則必有裳，執衣如初，徹衣者亦如之，升降自西階以東。<small>帛為褶，無絮，雖複，與襌同。有裳乃成稱，不用表也。以東，藏以待事也。古文褶為襲。</small>

宵，為燎于中庭。<small>宵，夜也。燎，大[^15]燋。</small>

[^15]: 大：原作火，據嚴本校勘記改。

### 大斂 {#12.3}

#### 陳大斂衣奠及殯具 {#12.3.1}

厥明，滅燎，陳衣于房，南領，西上，綪，絞、紟、衾二、君襚、祭服、散衣、庶襚，凡三十稱，紟不在筭，不必盡用。<small>紟，單被也。衾二者，始死斂衾，今又復制也。小斂衣數，自天子達，大斂則異矣。喪大記曰「大斂布絞，縮者三，橫者三[^16]」。</small>東方之饌，兩瓦甒，其實醴酒，角觶，木柶，毼豆兩，其實葵菹芋蠃醢，兩籩無縢，布巾，其實栗，不擇，脯四脡。<small>此饌但言東方，則亦在東堂下也。毼，白也。齊人或名全菹為芋。縢，緣也，詩云「[竹柲緄縢](/classics/shi/11/#3)」。布巾，籩巾也，籩豆具而有巾，盛[^17]之也，特牲饋食禮有籩巾。今文蠃為蝸，古文縢為甸。</small>奠席在饌北，斂席在其東。<small>大斂奠而有席，彌神之。</small>掘肂見衽。<small>肂，埋棺之坎者也，掘之於西階上。衽，小要也。喪大記曰「君殯用輴，櫕至于上，畢塗屋，大夫殯以幬，櫕置于西序，塗不暨于棺，士殯見衽，塗上帷之」，又曰「君蓋用漆，三衽三束，大夫蓋用漆，二衽二束，士蓋不用漆，二衽二束」。</small>棺入，主人不哭，升棺用軸，蓋在下。<small>軸，輁軸也，輁狀如牀，軸其輪，輓而行。</small>熬黍稷各二筐，有魚腊，饌于西坫南。<small>熬，所以惑蚍蜉，令不至棺旁也。為舉者設盆盥於西。</small>陳三鼎于門外，北上，豚合升，魚鱄鮒九，腊左胖，髀不升，其他皆如初。<small>合升，合左右體升於鼎。其他皆如初，謂豚體及匕俎之陳如小斂時，合升，四鬄，亦相互耳。</small>燭俟于饌東。<small>燭，燋也。饌，東方之饌。有燭者，堂雖明，室猶闇。火在地曰燎，執之曰燭。</small>

[^16]: 三：校勘記曰「喪大記作五」。
[^17]: 盛：段氏曰「當作神，下節注彌神之可證」。

#### 徹小斂奠 {#12.3.2}

祝徹盥于門外，入，升自阼階，丈夫踊。<small>祝徹，祝與有司當徹小斂之奠者。小斂設盥于饌東，有巾，大斂設盥于門外，彌有威儀。</small>祝徹巾，授執事者以待。<small>授執巾者於尸東，使先待於阼階下，為大斂奠，又將巾之。祝還徹醴也。</small>徹饌，先取醴酒，北面。<small>北面立，相待俱降。</small>其餘取先設者，出于足，降自西階，婦人踊，設于序西南，當西榮，如設于堂。<small>為求神於庭。孝子不忍使其親須臾無所馮依也。堂，謂尸東也。凡奠設于序西南者，畢事而去之。</small>醴酒位如初，執事豆北，南面，東上。<small>如初者，如其醴酒北面西上也。執醴尊，不為便事變位。</small>乃適饌。<small>東方之新饌。</small>

#### 大斂 {#12.3.3}

帷堂。<small>徹事畢。</small>婦人尸西，東面，主人及親者升自西階，出于足，西面袒。<small>袒，大斂變也。不言髽免髺髮，小斂以來自若矣。</small>士盥位如初。<small>亦既盥並立西階下。</small>布席如初。<small>亦下莞上簟，鋪於阼階上，於楹閒為少南。</small>商祝布絞紟衾衣，美者在外，君襚不倒。<small>至此乃用君襚，主人先自盡。</small>有大夫則告。<small>後來者則告以方斂，非斂時則當降拜之。</small>士舉遷尸，復位，主人踊無筭，卒斂，徹帷，主人馮如初，主婦亦如之。

#### 殯 {#12.3.4}

主人奉尸斂于棺，踊如初，乃蓋。<small>棺在肂中。斂尸焉，所謂殯也，檀弓曰「殯於客位」。</small>主人降，拜大夫之後至者，北面視肂。<small>北面於西階東。</small>眾主人復位，婦人東復位。<small>阼階上下之位。</small>設熬，旁一筐，乃塗，踊無筭。<small>以木覆棺上而塗之，為火備。</small>卒塗，祝取銘置于肂，主人復位，踊，襲。<small>為銘設柎，樹之肂東。</small>

#### 大斂奠 {#12.3.5}

乃奠，燭升自阼階，祝執巾，席從，設于奧，東面。<small>執燭者先升堂照室，自是不復奠於尸。祝執巾，與執席者從入，為安神位。室中西南隅謂之奧。執燭南面，巾委於席右。</small>祝反降，及執事執饌。<small>東方之饌。</small>士盥，舉鼎入，西面北上如初，載魚左首，進鬐，三列，腊進柢。<small>如初，如小斂舉鼎執匕俎扃鼏朼載之儀。魚左首設而在南。鬐，脊也，左首進鬐，亦未異於生也。凡未異於生者，不致死也。古文首為手，鬐為耆。</small>祝執醴如初，酒豆籩俎從，升自阼階，丈夫踊，甸人徹鼎。<small>如初，祝先升。</small>奠由楹內入于室，醴酒北面。<small>亦如初。</small>設豆，右菹，菹南栗，栗東脯，豚當豆，魚次，腊特于俎北，醴酒在籩南，巾如初。<small>右菹，菹在醴南也。此左右異於魚者，載者統於執，設者統於席。醴當栗南，酒當脯南。</small>既錯者出，立于戶西，西上，祝後，闔戶，先由楹西，降自西階，婦人踊，奠者由重南東，丈夫踊。<small>為神馮依之也。</small>

#### 送賔送兄弟及出就次 {#12.3.6}

賔出，婦人踊，主人拜送于門外，入，及兄弟北面哭殯，兄弟出，主人拜送于門外。<small>小功以下，至此可以歸，異門大功亦存焉。</small>眾主人出門，哭止，皆西面于東方，闔門，主人揖就次。<small>次，謂斬衰倚廬，齊衰堊室也，大功有帷帳，小功緦麻有牀笫可也。</small>

#### 君臨視大斂 {#12.3.7}

君若有賜焉，則視斂，既布衣，君至。<small>賜，恩惠也。斂，大斂。君視大斂，皮弁服，襲裘，主人成服之後往，則錫衰。</small>主人出迎于外門外，見馬首，不哭，還，入門右，北面，及眾主人袒。<small>不哭，厭於君，不敢伸其私恩。</small>巫止于廟門外，祝代之，小臣二人執戈先，二人後。<small>巫掌招弭，以除疾病。周禮，小臣掌正君之法儀者。周禮男巫「王弔則與祝前」，檀弓曰「君臨臣喪，以巫祝桃茢執戈以惡之，所以異於生也」，皆天子之禮，諸侯臨臣之喪，則使祝代巫執茢居前，下天子也。小臣，君行則在前後，君升則俠阼階北面。凡宮有鬼神曰廟。</small>君釋采，入門，主人辟。<small>釋采者，祝為君禮門神也，必禮門神者，明君無故不來也，禮運曰「諸侯非問疾弔喪而入諸臣之家，是謂君臣為謔」。</small>君升自阼階，西鄉，祝負墉，南面，主人中庭。<small>祝南面房中，東鄉君。牆謂之墉。主人中庭，進益北。</small>君哭，主人哭，拜稽顙，成踊，出。<small>出，不敢必君之卒斂事。</small>君命反行事，主人復位。<small>大斂事。</small>君升主人，主人西楹東，北面。<small>命主人，使之升。</small>升公卿大夫，繼主人東上，乃斂。<small>公，大國之孤，四命也。春秋傳曰「鄭伯有耆酒，為窟室而夜飲酒擊鍾焉，朝至未已，朝者曰公焉在？其人曰吾公在壑谷」，伯有者，公子子良之孫良霄。</small>

卒，公卿大夫逆降，復位，主人降，出。<small>逆降者，後升者先降。位，如朝夕哭弔之位。</small>君反主人，主人中庭，君坐撫，當心，主人拜稽顙，成踊，出。<small>撫，手案之。凡馮尸，興必踊。今文無成。</small>君反之，復初位，眾主人辟于東壁，南面。<small>以君將降也。南面，則當坫之東。</small>君降，西鄉，命主人馮尸，主人升自西階，由足，西面馮尸，不當君所，踊，主婦東面馮，亦如之。<small>君必降者，欲孝子盡其情。</small>

奉尸斂于棺，乃蓋，主人降，出，君反之，入門左，視塗。<small>肂在西階上。入門左，由便趨疾，不敢久留君。</small>君升即位，眾主人復位，卒塗，主人出，君命之反奠，入門右。<small>亦復中庭位。</small>

乃奠，升自西階。<small>以君在阼。</small>君要節而踊，主人從踊。<small>節，謂執奠始升階，及既奠由重南東時也。</small>

卒奠，主人出，哭者止。<small>以君將出，不敢讙嚻聒尊者也。</small>君出門，庿中哭，主人不哭，辟，君式之。<small>辟，逡遁辟位也。古者立乘，式，謂小俛以禮主人也，曲禮曰「立視五巂，式視馬尾」。</small>貳車畢乘，主人哭，拜送。<small>貳車，副車也，其數各視其命之等，君出，使異姓之士乘之，在後，君弔，蓋乘象路，曲禮曰「乘君之乘車，不敢曠左，左必式」。</small>

襲，入即位，眾主人襲，拜大夫之後至者，成踊。<small>後至，布衣而後來者。</small>賔出，主人拜送。<small>自賔出以下，如君不在之儀。</small>

### 殯後 {#12.4}

#### 成服 {#12.4.1}

三日，成服，杖，拜君命及眾賔，不拜棺中之賜。<small>既殯之明日，全三日，始歠粥矣。禮，尊者加惠，明日必往拜謝之，棺中之賜不施己也。曲禮曰「生與來日」。</small>

#### 朝夕哭奠 {#12.4.2}

朝夕哭，不辟子卯。<small>既殯之後，朝夕及哀至乃哭，不代哭也。子卯，桀紂亡日，凶事不辟，吉事闕焉。</small>婦人即位于堂，南上，哭，丈夫即位于門外，西面北上，外兄弟在其南，南上，賔繼之，北上，門東，北面西上，門西，北面東上，西方，東面北上，主人即位，辟門。<small>外兄弟，異姓有服者也。辟，開也。凡庿門，有事則開，無事則閉。</small>婦人拊心不哭。<small>方有事，止讙嚻。</small>主人拜賔，旁三，右還，入門，哭，婦人踊。<small>先西面拜，乃南面拜、東面拜也。</small>主人堂下，直東序，西面，兄弟皆即位，如外位，卿大夫在主人之南，諸公門東，少進，他國之異爵者門西，少進，敵則先拜他國之賔，凡異爵者拜諸其位。<small>賔皆即此位，乃哭，盡哀止，主人乃右還拜之，如外位矣。兄弟齊衰大功者，主人哭則哭，小功緦麻，亦即位乃哭。上言賔，此言卿大夫，明其亦賔爾。少進，前於列。異爵，卿大夫也，他國卿大夫亦前於列，尊之。拜諸其位，就其位特拜。</small>

徹者盥于門外，燭先入，升自阼階，丈夫踊。<small>徹者，徹大斂之宿奠。</small>祝取醴，北面，取酒，立于其東，取豆籩俎，南面，西上，祝先出，酒豆籩俎序從，降自西階，婦人踊。<small>序，次也。</small>設于序西南，直西榮，醴酒北面，西上，豆西面錯，立于豆北，南面，籩俎既錯，立于執豆之西，東上，酒錯，復位，醴錯于西，遂先，由主人之北，適饌。<small>遂先者，明祝不復位也。適饌，適新饌，將復奠。</small>乃奠，醴酒脯醢升，丈夫踊，入，如初設，不巾。<small>入，入於室也。如初設者，豆先，次籩、次酒、次醴也。不巾，無菹無栗也，菹栗具則有俎，有俎乃巾之。</small>錯者出，立于戶西，西上，滅燭出，祝闔戶，先降自西階，婦人踊，奠者由重南東，丈夫踊，賔出，婦人踊，主人拜送。<small>哭止乃奠，奠則禮畢矣。今文無拜。</small>眾主人出，婦人踊，出門，哭止，皆復位，闔門，主人卒拜送賔，揖眾主人，乃就次。

#### 朔月奠及薦新 {#12.4.3}

朔月，奠用特豚魚腊，陳三鼎如初，東方之饌亦如之。<small>朔月，月朔日也。自大夫以上，月半又奠。如初者，謂大斂時。</small>無籩，有黍稷，用瓦敦，有蓋，當籩位。<small>黍稷併於甒北也。於是始有黍稷。死者之於朔月月半，猶平常之朝夕，大祥之後，則四時祭焉。</small>主人拜賔，如朝夕哭，卒徹。<small>徹宿奠也。</small>舉鼎入升，皆如初奠之儀，卒朼，釋匕于鼎，俎行，朼者逆出，甸人徹鼎，其序，醴酒、菹醢、黍稷、俎。<small>俎行者，俎後執，執俎者行，鼎可以出。其序，升入之次。</small>其設于室，豆錯，俎錯，腊特，黍稷當籩位，敦啟會，卻諸其南，醴酒位如初。<small>當籩位，俎南黍，黍東稷。會，蓋也。今文無敦。</small>祝與執豆者巾，乃出。<small>共為之也。</small>主人要節而踊，皆如朝夕哭之儀，月半不殷奠。<small>殷，盛也。士月半不復如朔盛奠，下尊者。</small>有薦新，如朔奠。<small>薦五穀若時果物新出者。</small>徹朔奠，先取醴酒，其餘取先設者，敦啟會面足，序出，如入。<small>啟會，徹時不復蓋也。面足，執之令足閒鄉前也。敦有足，則敦之形如今酒敦。</small>其設于外，如於室。<small>外，序西南。</small>

### 營葬 {#12.5}

#### 筮宅兆 {#12.5.1}

筮宅，冢人營之。<small>宅，葬居也。冢人，有司掌墓地兆域者。營，猶度也。詩云「經之營之」。</small>掘四隅，外其壤，掘中，南其壤。<small>為葬將北首故也。</small>既朝哭，主人皆往，兆南北面，免絰。<small>兆，域也，所營之處。免絰者，求吉，不敢純凶。</small>命筮者在主人之右。<small>命尊者宜由右出也，少儀曰「賛幣自左，詔辭自右」。</small>筮者東面，抽上韇，兼執之，南面受命。<small>韇，藏筴之器也。兼與筴執之。今文無兼。</small>命曰：「哀子某，為其父某甫筮宅，度茲幽宅兆基，無有後艱？」<small>某甫，且[^18]字也，若言山甫孔甫矣。宅，居也。度，謀也。茲，此也。基，始也。言為其父筮葬居，今謀此以為幽冥居，兆域之始，得無後將有艱難乎？艱難，謂有非常，若崩壞也，孝經曰「卜其宅兆而安庴之」。古文無兆，基作期。</small>筮人許諾，不述命，右還，北面，指中封而筮，卦者在左。<small>述，循也。既受命而申言之曰述，不述者，士禮畧。凡筮，因會命筮為述命。中封，中央壤也。卦者，識爻卦畫地者。古文述皆作術。</small>卒筮，執卦以示命筮者，命筮者受視，反之，東面旅占，卒，進告于命筮者與主人：「占之曰從。」<small>卒筮，卦者寫卦示主人，乃受而執之。旅，眾也，反與其屬共占之，謂掌連山、歸藏、周易者。從，猶吉也。</small>主人絰，哭，不踊。若不從，筮擇如初儀。<small>更擇地而筮之。</small>歸殯前北面哭，不踊。<small>易位而哭，明非常。</small>

[^18]: 且：阮刻校勘記作其。

#### 哭椁哭器 {#12.5.2}

既井椁，主人西面拜工，左還椁，反位，哭，不踊，婦人哭于堂。<small>既，已也。匠人為椁，刊治其材，以井構於殯門外也。反位，拜位也。既哭之，則往施之竁中矣。主人還椁，亦以既朝哭矣。</small>

獻材于殯門外，西面，北上，綪，主人徧視之，如哭椁，獻素、獻成亦如之。<small>材，明器之材。視之，亦拜工，左還。形法定為素，飾治畢為成。</small>

#### 卜葬日 {#12.5.3}

卜日，既朝哭，皆復外位，卜人先奠龜于西塾上，南首，有席，楚焞置于燋，在龜東。<small>楚，荊也，荊焞，所以鑚灼龜者。燋，炬也，所以燃火者也，周禮菙氏「掌共燋契，以待卜事，凡卜以明火爇燋，遂灼其焌契，以授卜師，遂以役之」。</small>族長涖卜，及宗人吉服立于門西，東面，南上，占者三人在其南，北上，卜人及執燋席者在塾西。<small>族長，有司掌族人親䟽者也。涖，臨也。吉服，服玄端也。占者三人，掌玉兆、瓦兆、原兆者也。在塾西者，南面，東上。</small>闔東扉，主婦立于其內。<small>扉，門扉也。</small>席于闑西閾外。<small>為卜者也。古文闑作槷，閾作蹙。</small>宗人告事具。

主人北面，免絰，左擁之，涖卜即位于門東，西面。<small>涖卜，族長也。更西面，當代主人命卜。</small>卜人抱龜燋，先奠龜，西首，燋在北。<small>既奠燋，又執龜以待之。</small>宗人受卜人龜，示高。<small>以龜腹甲高起所當灼處，示涖卜也。</small>涖卜受視反之，宗人還，少退，受命。<small>受涖卜命。授龜宜近，受命宜卻也。</small>命曰：「哀子某，來日某，卜葬其父某甫，考降，無有近悔？」<small>考，登也。降，下也。言卜此日葬，魂神上下，得無近於咎悔者乎。</small>許諾，不述命，還即席，西面坐，命龜，興，授卜人龜，負東扉。<small>宗人不述命，亦士禮畧。凡卜，述命命龜異，龜重，威儀多也。負東扉，俟龜之兆也。</small>卜人坐，作龜，興。<small>作，猶灼也。周禮卜人「凡卜事，示高揚火以作龜，致其墨」。興，起也。</small>宗人受龜，示涖卜，涖卜受視反之，宗人退，東面，乃旅占，卒，不釋龜，告于涖卜與主人：「占曰某日從。」<small>不釋龜，復執之也。古文曰為日。</small>授卜人龜，告于主婦，主婦哭。<small>不執龜者，下主人也。</small>告于異爵者，使人告于眾賔。<small>眾賔，僚友不來者也。</small>卜人徹龜，宗人告事畢。主人絰，入哭，如筮宅，賔出，拜送。若不從，卜擇[^19]如初儀。

[^19]: 擇：原作宅，據嚴本校勘記改。