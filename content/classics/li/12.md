---
title: "士喪禮第十二"
subtitle: ""
date: 2024-03-07T18:11:00+08:00
lastmod: 2024-03-07
draft: false
brewing: true
weight: 12
js:
    - /js/toc.js
    - /js/hashtag.js
    - /js/commentary.js
---

### 始死 {#12.0}

#### 復魂 {#12.0.1}

士喪禮。死于適室，幠用斂衾。<small>適室，正寢之室也。疾者齊，故于正寢焉。疾時處北墉下，死而遷之當牖下，有牀衽。幠，覆也。斂衾，大斂所并用之衾。衾，被也。小斂之衾當陳。喪大記曰「始死，遷尸于牀，幠用斂衾，去死衣」。</small>復者一人以爵弁服，簪裳于衣，左何之，扱領于帶。<small>復者，有司招魂復魄也。天子則夏采、祭僕之屬，諸侯則小臣為之。爵弁服，純衣纁裳也，禮以冠名服。簪，連也。</small>升自前東榮，中屋，北面招以衣，曰「臯！某復」三，降衣于前。<small>北面招，求諸幽之義也。臯，長聲也。某，死者之名也。復，反也。降衣，下之也。喪大記曰「凡復，男子稱名，婦人稱字」。</small>受用篋，升自阼階，以衣尸。<small>受者，受之於庭也。復者，其一人招，則受衣亦一人也。人君則司服受之，衣尸者覆之，若得魂反之。</small>復者降自後西榮。<small>不由前降，不以虛反也。降因徹西北厞，若云此室凶，不可居然也。自是行死事。</small>

#### 事死之初事 {#12.0.2}

楔齒用角柶。<small>為將含，恐其口閉急也。</small>綴足用燕几。<small>綴，猶拘也。為將屨，恐其辟戾也。今文綴為對。</small>奠脯醢醴酒，升自阼階，奠于尸東。<small>鬼神無象，設奠以馮依之。</small>帷堂。<small>事小訖也。</small>

#### 使人赴君 {#12.0.3}

乃赴于君，主人西階東，南面命赴者，拜送。<small>赴，告也。臣，君之股肱耳目，死當有恩。</small>有賔則拜之。<small>賔，僚友羣士也。其位，猶朝夕哭矣。</small>

#### 主人以下室中哭位 {#12.0.4}

入，坐于牀東，眾主人在其後，西面，婦人俠牀，東面。<small>眾主人，庶昆弟也。婦人，謂妻妾子姓也，亦適妻在前。</small>親者在室。<small>謂大功以上父兄姑姊妹子姓在此者。</small>眾婦人戶外北面，眾兄弟堂下北面。<small>眾婦人、眾兄弟，小功以下。</small>

#### 君使人弔 {#12.0.5}

君使人弔，徹帷，主人迎于寢門外，見賔不哭，先入，門右北面。<small>使人，士也，禮使人必以其爵。使者至，使人入將命，乃出迎之。寢門，內門也。徹帷，㧁之，事畢則下之。</small>弔者入，升自西階，東面，主人進中庭，弔者致命。<small>主人不升，賤也。致命曰「君聞子之喪，使某如何不淑」。</small>主人哭，拜稽顙，成踊。<small>稽顙，頭觸地。成踊，三者三。</small>賔出，主人拜送于外門外。

#### 君使人襚 {#12.0.6}

君使人襚，徹帷，主人如初，襚者左執領，右執要，入，升致命。<small>襚之言遺也。衣被曰襚。致命曰「君使某襚」。</small>主人拜如初，襚者入衣尸，出，主人拜送如初，唯君命出，升降自階西階，遂拜賔，有大夫則特拜之。即位于西階下，東面，不踊，大夫雖不辭，入也。<small>唯君命出，以明大夫以下，時來弔襚，不出也。始喪之日，哀戚甚，在室，故不出拜賔也。大夫則特拜，別于士旅拜也。即位西階下，未忍在主人位也。不踊，但哭拜而已。不辭而主人升入，明本不為賔出，不成禮也。</small>

#### 親者庶兄弟朋友襚 {#12.0.7}

親若襚，不將命，以即陳。<small>大功以上，有同財之義也。不將命，不使人將之致於主人也。即陳，陳在房中。</small>庶兄弟襚，使人以將命于室，主人拜于位，委衣于尸東牀上。<small>庶兄弟，即眾兄弟也。變眾言庶，容同姓耳。將命曰「某使某襚」。拜于位，室中位也。</small>朋友襚，親以進，主人拜，委衣如初，退，哭，不踊。<small>親以進，親之恩也。退，下堂反賔位也，主人徒哭不踊，別於君襚也。</small>徹衣者，執衣如襚，以適房。<small>凡於襚者出，有司徹衣。</small>

### 含襲 {#12.1}

#### 為銘 {#12.1.1}

為銘，各以其物，亡則以緇長半幅，䞓末長終幅，廣三寸，書銘于末，曰「某氏某之柩」。<small>銘，明旌也。雜帛為物。大夫之所建也，以死者為不可別，故其旗識識之，愛之斯錄之矣。亡，無也，無旌，不命之士也。半幅一尺，終幅二尺。在棺為柩。今文銘皆為名，末為斾也。</small>竹杠長三尺，置于宇西階上。<small>杠，銘橦也。宇，梠也。</small>

#### 沐浴含飯之具陳于階下者 {#12.1.2}

甸人掘坎于階閒，少西，為垼于西牆下，東鄉。<small>甸人，有司主田野者。垼，塊竈。西牆，中庭之西。今文鄉為面。</small>新盆、槃、瓶、廢敦、重鬲，皆濯，造于西階下。<small>新此瓦器五種者，重死事。盆，以盛水。槃，承渜濯。瓶，以汲水也。廢敦，敦無足者，所以盛米也。重鬲，鬲將縣於[^1]重者也。濯，滌溉也。造，至也，猶饌也，以造言之，喪事遽。</small>

[^1]: 於：原缺，據嚴本校勘記補。

#### 陳襲事所用衣物于房中 {#12.1.3}

陳襲事于房中，西領，南上，不綪。<small>襲事，謂衣服也。綪，讀為䋫，䋫，屈也。襲事少，上陳而下不屈。江沔之間謂縈收繩索為䋫。古文綪皆為精。</small>明衣裳，用布。<small>所以親身，為圭絜也。</small>鬠笄用桑，長四寸，纋中。<small>桑之為言喪也，用為笄，取其名也。長四寸，不冠故也。纋，笄之中央以安髮。</small>布巾，環幅，不鑿。<small>環幅，廣袤等也。不鑿者，士之子親含，反[^2]其巾而已，大夫以上，賔為之含，當口鑿之，嫌有惡。古文環作還。</small>掩，練帛廣終幅，長五尺，析其末。<small>掩，裹首也。析其末，為將結於頤下，又還結於項中。</small>瑱，用白纊。<small>瑱，充耳。纊，新緜。</small>幎目，用緇，方尺二寸，䞓裏，著，組繫。<small>幎目，覆面者也。幎，讀若詩云「葛藟縈」之縈。䞓，赤也。著，充之以絮也。組繫，為可結也。古文幎為涓。</small>握手，用玄，纁裏，長尺二寸，廣五寸，牢中旁寸，著，組繫。<small>牢，讀為樓，樓，謂削約握之中央以安手也。今文樓為纋，旁為方。</small>決，用正王棘若檡棘，組繫，纊極二。<small>決，猶闓也，挾弓以橫執弦，詩云「決拾既次」。正，善也，王棘與檡棘，善理堅刃者，皆可以為決。極，猶放弦也，以沓指放弦，令不挈也。生者以朱韋為之而三，死用纊又二，明不用也。古文王為玉，今文檡為澤，世俗謂王棘矺鼠。</small>冒，緇質，長與手齊，䞓殺，掩足。<small>冒，韜尸者，制如直囊，上曰質，下曰殺。質，正也。其用之，先以殺韜足而上，後以質韜首而下，齊手。上玄下纁，象天地也。禮器[^3]曰「君錦冒黼殺，綴旁七，大夫玄冒黻[^4]殺，綴旁五，士緇冒䞓殺，綴旁三」。凡冒，質長與手齊，殺三尺。</small>爵弁服，純衣，<small>謂生時爵弁之服也。純衣者，纁裳。古者以冠名服，死者不冠。</small>皮弁服，<small>皮弁所衣之服也。其服，白布衣素裳也。</small>褖衣，<small>黑衣裳赤緣之[^5]謂之褖，褖之言緣也，所以表袍者也。喪大記曰「衣必有裳，袍必有表，不襌，謂之一稱」。古文褖為緣。</small>緇帶，<small>黑繒之帶。</small>韎韐，<small>一命縕韍。</small>竹笏。<small>笏，所以書思對命者，玉藻曰「笏，天子以球玉，諸侯以象，大夫以魚須文竹，士以竹本象可也」，又曰「笏度二尺有六寸，其中博三寸，其殺六分而去一」，又曰「天子搢珽，方正於天下也，諸侯荼，前詘後直，讓於天子也，大夫前詘後詘，無所不讓」。今文笏作忽。</small>夏葛屨，冬白屨，皆繶緇純[^6]，組綦繫于踵。<small>冬皮屨，變言白者，明夏時用葛亦白也，此皮弁之屨，士冠禮曰「素積白屨，以魁柎之，緇絇繶純，純博寸」。綦，屨係也，所以拘止屨也。綦，讀如馬絆綦之綦。</small>庶襚繼陳，不用。<small>庶，眾也。不用，不用襲也。多陳之為榮，少納之為貴。</small>

[^2]: 反：原作及，據嚴本校勘記改。
[^3]: 禮器：原作「喪大記」，據嚴本校勘記改。
[^4]: 黻：原作黼，據嚴本校勘記改。
[^5]: 之：原缺，據嚴本校勘記補。
[^6]: 繶緇純：原作「繶緇絇純」，據嚴本校勘記改。

#### 沐浴含飯之具陳于序下者 {#12.1.4}

貝三，實于笲。<small>貝，水物，古者以為貨，江水出焉。笲，竹器名。</small>稻米一豆，實於筐。<small>豆四升。</small>沐巾一，浴巾二，皆用綌，於笲。<small>巾，所以拭污垢。浴巾二者，上體下體異也。綌，麤葛。</small>櫛，於簞。<small>簞，葦笥。</small>浴衣，於篋。<small>浴衣，已浴所衣之衣，以布為之，其制如今通裁。</small>皆饌于西序下，南上。<small>皆者，皆貝以下。東西牆謂之序，中以南謂之堂。</small>

#### 沐浴 {#12.1.5}

管人汲，不說繘，屈之。<small></small>祝淅米于堂，南面，用盆<small></small>。管人盡階，不升堂，受潘，煮于垼，用重鬲。<small></small>祝盛米于敦，奠于貝北。<small></small>士有冰，用夷槃可也。<small></small>外御受沐入。<small></small>主人皆出，戶外北面。<small></small>乃沐，櫛，挋用巾，<small></small>浴，用巾，挋用浴衣。<small></small>渜濯棄于坎。<small></small>蚤，揃如他日。<small></small>鬠用組，扱笄，設明衣裳。<small></small>主人入，即位。<small></small>

#### 飯含 {#12.1.6}

商祝襲祭服，褖衣次。<small></small>主人出，南面，左袒，扱諸面之右，盥于盆上，洗貝，執以入。宰洗柶，建于米，執以從。商祝執巾從入，當牖北面，徹枕，設巾，徹楔，受貝，奠于尸西。主人由足西，牀上坐，東面。祝又受米，奠于貝北。宰從立于牀西，在右。主人在扱米，實于右，三，實一貝。左、中亦如之。又實米，唯盈。主人襲，反位。<small></small>

#### 襲尸 {#12.1.7}

商祝掩，瑱，設幎目，乃屨，綦結于跗，連絇。乃襲，三稱。明衣不在算。設韐、帶，搢笏。設決，麗于腕，自飯持之，設握，乃連腕。設冒，櫜之，幠用衾。巾、柶、鬊、蚤埋于坎。<small></small>

#### 設重 {#12.1.8}

重木，刊鑿之。甸人置重于中庭，三分庭，一在南。夏祝鬻餘飯，用二鬲于西牆下。幂用疏布，久之，繫用靲，縣于重，幂用葦席，北面，左衽，帶用靲，賀之，結于後。祝取銘置于重。<small></small>

### 小斂 {#12.2}

#### 陳小斂衣 {#12.2.1}

厥明，陳衣于房，南領，西上，綪，絞橫三縮一，廣終幅，析其末。緇衾，赬裏，無紞。祭服次，散衣次，凡十有九稱，陳衣繼之，不必盡用。<small></small>

#### 饌小斂奠及設東方之盥 {#12.2.2}

饌于東堂下，脯醢醴酒。幂奠用功布，實于簞，在饌東。設盆盥于饌東，有巾。<small></small>

#### 陳小斂絰帶 {#12.2.3}

苴絰，大鬲，下本在左，要絰小焉，散帶垂，長三尺。牡麻絰，右本在上，亦散帶垂。皆饌于東方。婦人之帶，牡麻結本，在房。<small></small>

#### 陳牀第夷衾及西方之盥 {#12.2.4}

牀第，夷衾，饌于西坫南。西方盥，如東方。<small></small>

#### 陳鼎實 {#12.2.5}

陳一鼎于寢門外，當東塾，少南，西面。其實特豚，四鬄，去蹄，兩胉，脊、肺。設扃鼏，鼏西末。素俎在鼎西，西順，覆匕，東柄。<small></small>

#### 小斂侇尸及主人主婦袒髻免髽襲絰 {#12.2.6}

士盥，二人以並，東面立于西階下。布席于戶內，下莞上簟。商祝布絞衾、散衣、祭服。祭服不倒，美者在中。士舉遷尸，反位。設牀第于兩楹之閒，衽如初，有枕。卒斂，徹帷。主人西面馮尸，踊無算，主婦東面馮，亦如之。主人髺發，袒，眾主人免于房。婦人髽于室。士舉，男女奉尸，侇于堂，幠無夷衾。男女如室位，踊無算。主人出于足，降自西階。眾主人東即位。婦人阼階上西面。主人拜賔，大夫特拜，士旅之，即位踊，襲絰于序東，復位。<small></small>

#### 小斂奠 {#12.2.7}

乃奠。舉者盥，右執匕，卻之，左執俎，橫攝之，入，阼階前西面錯，錯俎北面。右人左執匕，抽扃予左手，兼執之，取鼏，委于鼎北，加扃，不坐。乃朼，載。載兩髀于兩端，兩肩亞，兩肩亞，脊、肺在于中，皆覆。進柢，執而俟。夏祝及執事盥，執醴先，酒、脯、醢、俎從，升自阼階。丈夫踊。甸人徹鼎，巾待于阼階下。奠于尸東，執醴酒，北面西上。豆錯，俎錯于豆東。立于俎北，西上。醴酒錯于豆南。祝受巾，巾之，由足降自西階。婦人踊。奠者由重南，東。丈夫踊。賔出，主人拜送于門外。<small></small>

#### 小斂後節哀 {#12.2.8}

乃代哭，不以官。<small></small>

#### 小斂後致襚 {#12.2.9}

有襚者，則將命，擯者出請，入告。主人待于位。擯者出，告須，以賔入。賔入中庭，北面致命。主人拜稽顙。賔升自西階，出于足，西面委衣如于室禮，降，出。主人出，拜送。朋友親襚，如初儀，西階東，北面哭，踊三，降，主人不踊。襚者以褶，則必有裳，執衣如初。徹衣者亦如之，升，降自西階，以東。<small></small>

### 大斂 {#12.3}

#### 陳大斂衣奠及殯具 {#12.3.1}

宵，為燎于中庭。厥明，滅燎。陳衣于房，南領，西上，綪。絞紟，衾二。君襚，祭服，散衣，庶襚，凡三十稱，紟不在算。不必盡用。東方之饌，兩瓦甒，其實醴酒，角觶，木柶，毼豆兩，其實葵菹芋、蠃醢，兩籩，無縢，布巾，其實栗，不擇，脯四脡。奠席在饌北，斂席在其東。掘肂見衽。棺入，主人不哭。升棺用軸，蓋在下。熬黍稷各二筐，有魚腊，饌于西坫南。陳三鼎于門外，北上。豚合升，魚鱄鮒九，腊左胖，髀不升，其他皆如初。燭俟于饌東。<small></small>

#### 徹小斂奠 {#12.3.2}

祝、徹、盥于門外，入，升自阼階，丈夫踊。祝徹巾，授執事者以待。徹饌，先取醴酒，北面。其餘取先設者，出于足，降自西階，婦人踊。設于序西南，當西榮，如設于堂。醴酒位如初，執事豆北，南面東上。乃適饌。<small></small>

#### 大斂 {#12.3.3}

帷堂。婦人尸西東面。主人及親者升自西階，出于足，西面袒。士盥位如初。布席如初。商祝布絞、紟、衾、衣，美者在外，君襚不倒。有大夫，則告。士舉遷尸，復位。主人踊無算。卒斂，徹帷。主人馮如初，主婦亦如之。<small></small>

#### 殯 {#12.3.4}

主人奉尸斂于棺，踊如初，乃蓋。主人降，拜大夫之後至者，北面視肂。眾主人復位。婦人東復位。設熬，旁一筐，乃塗。踊無算。卒塗，祝取銘置于肂。主人復閃位，踊，襲。<small></small>

#### 大斂奠 {#12.3.5}

乃奠。燭升自阼階，祝執巾，席從，設于奧，東面。祝反降，及執事執饌。士盥，舉鼎入，西面北上，如初。載，魚左首，進鬐，三列，腊進柢。祝執醴如初，酒、豆、籩、俎從，升自阼階，丈夫踊。甸人徹鼎。奠由楹內入于室。醴酒北面。設豆，右菹，菹南栗，栗東脯。豚當豆。魚次腊特于俎北，醴酒在籩南。巾如初。既錯者出，立于戶西，西上。祝後，闔戶，先由楹西，降自西階，婦人踊。奠者由重南東，丈夫踊。<small></small>

#### 大斂畢送賔送兄弟及出就次 {#12.3.6}

賔出，婦人踊，主人拜送于門外，入，及兄弟北面哭殯。兄弟出，主人拜送于門外。眾主人出門，哭止，皆西面于東方。闔門。主人揖，就次。<small></small>

#### 君臨視大斂 {#12.3.7}

君若有賜焉，則視斂。既布衣，君至，主人出迎于外門外，見馬首，不哭，還，入門右，北面，及眾主人袒。巫止于廟門外，祝代之。小臣二人執戈先，二人後。君釋采，入門，主人辟。君升自阼階，西鄉。祝負墉，南面，主人中庭。君哭。主人哭，拜稽顙，成踊，出。君命反行事，主人復位。君升主人，主人西楹東，北面。升公卿大夫，繼主人，東上。乃斂。卒，公卿大夫逆降，復位。主人降，出。君反主人，主人中庭。君坐撫，當心。主人拜稽顙，成踊，出。君反之，復初位。眾主人辟于東壁，南面。君降，西鄉，命主人馮尸。主人升自西階，由足，西面馮尸，不當君所，踊。主婦東面馮，亦如之。奉尸斂于棺，乃蓋，主人降，出。君反之，入門左，視塗。君升即位，眾主人復位，卒塗，主人出，君命之反奠。入門右，乃奠，升自西階。君要節而踊，主人從踊。卒奠，主人出，哭者止。君出門，廟中哭。主人不哭，辟。君式之。貳車畢乘，主人哭，拜送。襲，入即位，眾主人襲，拜大夫之後至者，成踊。賔出，主人拜送。<small></small>

### 殯後 {#12.4}

#### 成服 {#12.4.1}

三日，成服，杖，拜君命及眾賔。不拜棺中之賜。<small></small>

#### 朝夕哭奠 {#12.4.2}

朝夕哭，不辟子卯。婦人即位于堂，南上，哭。丈夫即位于門外，西面北上，外兄弟在其南，南上，賔繼之，北上。門東，北面西上，門西，北面東上，西方，東面北上。主人即位，辟門。婦人拊心，不哭。主人拜賔，旁三，右還，入門，哭。婦人踊。主人堂下，直東序，西面。兄弟皆即位，如外位。卿大夫在主人之南。諸公門東，少進。他國之異爵者門西，少進。敵，則先拜他國之賔。凡異爵者，拜諸其位。徹者盥于門外，燭先入，升自阼階。丈夫踊。祝取醴，北面，取酒，立于其東，取豆、籩、俎，南面西上。祝先出，酒、豆、籩、俎序從，降自西階。婦人踊。設于序西南，直西榮。醴酒北面西上，豆西面，錯。立于豆北，南面。籩、俎既錯，立于執豆之西，東上。酒錯，復位，醴錯于西，遂先，由主人之北適饌。乃奠，醴、酒、脯、醢升。丈夫踊，入。如初設，不巾。錯者出，立于戶西，西上。滅燭，出。祝闔門，先降自西階。婦人踊。奠者由重南，東。丈夫踊。賔出，婦人踊，主人拜送。眾主人出，婦人踊。出門，哭止。皆復位。闔門。主人卒拜送賔，揖眾主人，乃就次。<small></small>

#### 朔月奠及薦新 {#12.4.3}

朔月，奠用特豚、魚腊，陳三鼎如初。東方之饌亦如之。無籩，有黍稷。用瓦敦，有蓋，當籩位。主人拜賔，如朝夕哭。卒徹，舉鼎入，升，皆如初奠之儀。卒朼，釋匕于鼎，俎行。朼者逆出，甸人徹鼎。其序，醴酒、菹醢、黍稷、俎。其設于室、豆錯，俎錯，腊特，黍稷當籩位。敦啟會，卻諸其南。醴酒位如初。祝與執豆者巾，乃出。主人要節而踊，皆如朝夕哭之儀。月半不殷奠。有薦新，如朔奠。徹朔奠，先取醴酒，其餘取先設者。敦啟會，面足。序出，如入。其設于外，如于室。<small></small>

### 營葬 {#12.5}

#### 筮宅兆 {#12.5.1}

筮宅，冢人營之。掘四隅，外其壤。掘中，南其壤。既朝哭，主人皆往，兆南北面，免絰。命筮者在主人之右。筮者東面，抽上韇，兼執之，南面受命。命曰：「哀子某，為其父某甫筮宅。度茲幽宅，兆基無有後艱？」筮人許諾，不述命，右還，北面，指中封而筮。卦者在左。卒筮，執卦以示命筮者。命筮者受視，反之，東面。旅占，卒，進告于命筮者與主人：「占之曰從。」主人絰，哭，不踊。若不從，筮擇如初儀。歸，殯前北面哭，不踊。<small></small>

#### 哭椁哭器 {#12.5.2}

既井槨，主人西面拜工，左還槨，反位，哭，不踊。婦人哭于堂。獻材于殯門外，西面北上，綪。主人遍視之，如哭槨。獻素、獻成亦如之。<small></small>

#### 卜葬日 {#12.5.3}

卜日，既朝哭，皆復外位。卜人先奠龜于西塾上，南首，有席。楚焞置于燋，在龜東。族長蒞卜，及宗人吉服立于門西，東面南上。占者三人在其南，北上。卜人及執燋、席者在塾西。闔東扉，主婦立于其內。席于闑西閾外。宗人告事具。主人北面，免絰，左擁之。蒞卜即位于門東，西面。卜人抱龜燋，先奠龜，西首，燋在北。宗人受卜人龜，示高。蒞卜受視，反之。宗人還，少退，受命。命曰：「哀子某，來日某，卜葬其父某甫。考降，無有近悔？」許諾，不述命，還即席，西面坐，命龜，興，授卜人龜，負東扉。卜人坐，作龜，興。宗人受龜，示蒞卜。蒞卜受視，反之。宗人退，東面。乃旅占，卒，不釋龜，告于蒞卜與主人：「占曰某日從。」授卜人龜。告于主婦，主婦哭。告于異爵者。使人告于眾賔。卜人徹龜。宗人告事畢。主人絰，入，哭，如筮宅。賔出，拜送，若不從，卜擇如初儀。<small></small>