---
title: 鄉射禮第五
date: 2021-03-20T11:56:16+08:00
draft: true
brewing: true
weight: 105
---


{{<subtitle>}}濟陽張爾岐句讀{{</subtitle>}}

鄉射禮第五<small>鄭目錄云州長春秋以禮會民而射於州序之禮謂之鄉者州鄉之屬鄉大夫或在焉不改其禮射禮於五禮屬嘉禮大戴十一小戴及別錄皆第五○據註此州長射禮而云鄉射者周禮五州為鄉一鄉管五州鄉大夫或宅居一州之內來臨此射禮又鄉大夫大比興賢能訖而以鄉射之禮五物詢衆庶亦行此禮故名鄉射禮也</small>鄉射之禮主人戒賓賓出迎再拜主人答再拜乃請<small>主人州長也鄉大夫若在焉則稱鄉大夫也戒猶警也語也出迎出門也請告也告賓以射事不言拜辱此為習民以禮樂不主為賓已也不謀賓者時不獻賢能事輕也今郡國行此禮以季春周禮鄉老及鄉大夫三年正月獻賢能之書於王退而以鄉射之禮五物詢衆庶諸侯之鄉大夫既貢士於其君亦用此禮射而詢衆庶乎○案此射禮先與賓飲酒如鄉飲酒之儀及立司正将旅酬乃暫止不旅而射射已更旅酬坐燕並如鄉飲凡賓至之前賓退之後其儀節並不殊也此下言將射戒賓陳設速賓凡三節皆禮初事註云鄉大夫若在則稱鄉大夫者謂鄉大夫来臨此禮則州長戒賓之時不自稱而稱鄉大夫以戒之也賓以州中處士賢者為之若大夫來為遵則易以公士五物詢衆庶周禮鄉大夫職文五物者一曰和六徳之一也二曰容即六行之孝也容為孝者人有孝行則性行含容三曰主皮貫革也四曰和容行禮有容儀也五曰興舞比於樂節也</small>賓禮辭許主人再拜賓答再拜主人退賓送再拜<small>退還射宮省錄射事</small>無介<small>雖先飲酒主於射也其序賓之禮畧</small>右戒賓


乃席賓南面東上<small>不言於戶牖之間者此射於序○鄉飲酒於庠庠有室故言於戶牖之間此射於序序無室無戶牖可言約其席處亦當戶牖耳</small>衆賓之席繼而西<small>言繼者甫欲習衆庶未有所殊別○鄉飲酒則衆賓之席不屬</small>席主人於阼階上西面<small>阼階東階</small>尊於賓席之東兩壺斯禁左玄酒皆加勺篚在其南東肆<small>斯禁禁切地無足者也設尊者北面西曰左尚之也肆陳也○兩壺酒與玄酒篚以貯爵觶尊南東向陳之首在西</small>設洗於阼階東南南北以堂深東西當東榮水在洗東篚在洗西南肆<small>榮屋翼也○下篚亦以貯觶○深申鴆反</small>縣於洗東北西面<small>此縣謂磬也縣於東方辟射位也但縣磬者半天子之士無鍾○鍾磬編縣之十六枚在一簴謂之堵鍾一堵磬一堵謂之肆天子之卿大夫判縣東西各一肆士特縣唯東一肆諸侯之卿大夫士半於天子之卿大夫士卿大夫判縣者分一肆於兩廂東縣磬西縣鍾士特縣分取磬而已州長諸侯之士故但磬無鍾也○縣音玄</small>乃張侯下綱不及地武<small>侯謂所射布也綱持舌繩也武迹也中人之迹尺二寸侯象人綱即其足也是以取數焉○侯制有中有躬有舌有綱有縜中其身也方一丈倍中以為躬中之上下橫接一幅各二丈謂之躬倍躬為左右舌用布四丈接於躬上左右各出一文為舌下舌半上舌用布三丈接躬下左右各出五尺也其持舌之繩謂之綱維其綱於榦者又謂之縜上下各有綱下綱去地之節則尺二寸</small>不繫左下綱中掩束之<small>事未至也○侯向堂為面以西為左射事未至故且不繫左下綱並綱與舌向東掩束之待司馬命張侯乃脫束繫綱也○中丁仲反</small>乏參侯道居侯黨之一西五步<small>容謂之乏所以為獲者御矢也侯道五十步此乏去侯北十丈西三丈○乏狀類曲屛以革為之唱獲者於此容身故謂之容矢力不及故謂之乏黨旁也三分侯道而居旁之一偏西者五步此設乏之節也侯道五十步步六尺計三十丈乏居三之一西五步故云北十丈西三丈必於此者取可察中否唱獲聲達堂上也</small>


右陳設


羮定<small>肉謂之羮定猶熟也謂狗熟可食○定多佞反</small>主人朝服乃速賓賓朝服出迎再拜主人答再拜退賓送再拜<small>速召也射賓輕也戒時玄端今郡國行此鄉射禮皮弁服與禮為異</small>賓及衆賓遂從之右速賓


及門主人一相出迎于門外再拜賓答再拜<small>相主人家臣擯贊傳命者○此下言飲賓之事迎賓拜至主人獻賓賓酢主人主人酬賓主人獻衆賓一人舉觶為旅酬之端遵入主人獻遵自酢工笙合樂樂賓主人獻工與笙乃立司正以安賓察衆凡十節皆與鄉飲酒禮同此為射而飲其後即詳射事○相息亮反</small>揖衆賓<small>差卑禮宜異○同是鄉人無爵者唯據立為賓者尊故於衆賓云差卑</small>主人以賓揖先入<small>以猶與也先入入門右西面</small>賓厭衆賓衆賓皆入門左東面北上賓少進<small>引手曰厭少進差在前也今文皆曰揖衆賓</small>主人以賓三揖皆行及階三讓主人升一等賓升<small>三讓而主人先升者是主人先讓於賓不俱升者賓客之道進宜難也○疏云言皆行者賓主既行衆賓亦行</small>主人阼階上當楣北面再拜賓西階上當楣北面答再拜<small>主人拜賓至此堂</small>


右迎賓拜至


主人坐取爵于上篚以降<small>將獻賓也</small>賓降<small>從主人也</small>主人阼階前西面坐奠爵興辭降<small>重以主人事煩賓也今文無阼階</small>賓對<small>對答</small>主人坐取爵興適洗南面坐奠爵于篚下盥洗<small>盥手又洗爵飲潔敬也古文盥皆作浣</small>賓進東北面辭洗<small>必進者方辭洗宜違位也言東北面則位南於洗矣○鄉飲酒此處註異彼於東字句此於進字句</small>主人坐奠爵于篚興對賓反位<small>反從降之位也鄉飲酒曰當西序東面</small>主人卒洗壹揖壹讓以賓升賓西階上北面拜洗主人阼階上北面奠爵遂答拜乃降<small>乃降将更盥也古文壹皆作一</small>賓降主人辭降賓對主人卒盥壹揖壹讓升賓升西階上疑立<small>疑止也有矜莊之色○疑魚乙反</small>主人坐取爵實之賓席之前西北面獻賓<small>進於賓也凡進物曰獻</small>賓西階上北面拜主人少退<small>少退猶少辟也</small>賓進受爵于席前復位<small>復位西階上位</small>主人阼階上拜送爵賓少退薦脯醢<small>薦進</small>賓升席自西方<small>賓升降由下也○疏云以主人在東又於席西拜便故升降由下</small>乃設折俎<small>牲體枝解節折以實俎也</small>主人阼階東疑立賓坐左執爵右祭脯醢奠爵于薦西興取肺坐絶祭<small>卻左手執本右手絶末以祭也肺離上為本下為末○註卻左手執本用鄉飲酒文</small>尚左手嚌之<small>嚌甞也右手在下絶以授口甞之</small>興加于俎坐捝手執爵遂祭酒興席末坐啐酒<small>捝拭也啐甞也古文捝作說</small>降席坐奠爵拜告㫖<small>降席席西也㫖美也○告主人曰㫖酒</small>執爵興主人阼階上答拜賓西階上北面坐卒爵興坐奠爵遂拜執爵興<small>卒盡</small>主人阼階上答拜


右主人獻賓


賓以虛爵降<small>將洗以酢主人</small>主人降<small>從賓也降立阼階東西面當東序</small>賓西階前東面坐奠爵興辭降主人對賓坐取爵適洗北面坐奠爵于篚下興盥洗<small>賓北面盥洗自外来</small>主人阼階之東南面辭洗賓坐奠爵于篚興對主人反位<small>反位從降之位也主人辭洗進也</small>賓卒洗揖讓如初升<small>○如初者一揖一讓如獻賓時</small>主人拜洗賓答拜興降盥如主人之禮賓升實爵主人之席前東南面酢主人<small>酢報</small>主人阼階上拜賓少退主人進受爵復位賓西階上拜送爵薦脯醢主人升席自北方乃設折俎祭如賓禮<small>祭薦俎及酒亦嚌啐</small>不告㫖<small>酒己物</small>自席前適阼階上北面坐卒爵興坐奠爵遂拜執爵興賓西階上北面答拜<small>自由也啐酒於席末由前降便也</small>主人坐奠爵于序端阼階上再拜崇酒賓西階上答再拜<small>序端東序頭也崇充也謝酒惡相充滿也○奠爵序端擬獻衆賓用之</small>右賓酢主人


主人坐取觶于篚以降<small>將酬賓</small>賓降主人奠觶辭降賓對東面立主人坐取觶洗賓不辭洗<small>不辭洗以其将自飲</small>卒洗揖讓升賓西階上疑立主人實觶酬之阼階上北面坐奠觶遂拜執觶興<small>酬勸酒</small>賓西階上北面答拜主人坐祭遂飲卒觶興坐奠觶遂拜執觶興賓西階上北面答拜<small>○主人先自飲所以為勸也</small>主人降洗賓降辭如獻禮<small>以將酌己</small>升不拜洗<small>酬禮殺也</small>賓西階上立主人實觶賓之席前北面<small>酬賓</small>賓西階上拜主人坐奠觶于薦西賓辭坐取觶以興反位<small>賓辭辭主人復親酌己</small>主人阼階上拜送賓北面坐奠觶于薦東反位<small>酬酒不舉</small>


右主人酬賓


主人揖降賓降東面立于西階西當西序<small>主人將與衆賓為禮賓謙不敢獨居堂</small>主人西南面三拜衆賓衆賓皆答壹拜<small>三拜示徧也壹拜不備禮也獻賓畢乃與衆賓拜敬不能並</small>主人揖升坐取爵于序端降洗升實爵西階上獻衆賓衆賓之長升拜受者三人<small>長其老者言三人則衆賓多矣國以多徳行道藝為榮何常數之有乎</small>主人拜送<small>拜送爵於衆賓右</small>坐祭立飲不拜既爵授主人爵降復位<small>既盡○降復賓南東面位</small>衆賓皆不拜受爵坐祭立飲<small>自第四以下又不拜受爵禮彌略○亦升受但不拜</small>每一人獻則薦諸其席<small>諸於○此堂上三人有席者</small>衆賓辯有脯醢<small>薦於其位○堂下之位</small>主人以虚爵降奠于篚<small>不復用</small>右主人獻衆賓


揖讓升賓厭衆賓升衆賓皆升就席一人洗舉觶于賓<small>一人主人之吏</small>升實觶西階上坐奠觶拜執觶興賓席末答拜舉觶者坐祭遂飲卒觶興坐奠觶拜執觶興賓答拜降洗升實之西階上北面<small>將進奠觶</small>賓拜<small>拜受觶</small>舉觶者進坐奠觶于薦西<small>不授賤不敢也</small>賓辭坐取以興<small>若親受然</small>舉觶者西階上拜送賓反奠于其所舉觶者降<small>○射後賓將舉之為旅酬故奠于薦西</small>右一人舉觶


大夫若有遵者則入門左<small>謂此鄉之人為大夫者也謂之遵者方以禮樂化民欲其遵法之也其士也於旅乃入鄉大夫士非鄉人禮亦然主於鄉人耳今文遵為僎○言若有者或有或無不定也按鄉飲酒於篇末略言遵者之禮此經乃著其詳正所云如介禮者也</small>主人降<small>迎大夫於門內也不出門別於賓</small>賓及衆賓皆降復初位<small>不敢居堂俟大夫入也初位門內東面</small>主人揖讓以大夫升拜至大夫答拜主人以爵降大夫降主人辭降大夫辭洗如賓禮席於尊東<small>尊東明與賓夹尊也不言東上統於尊也○遵席西上</small>升不拜洗主人實爵席前獻于大夫大夫西階上拜進受爵反位主人大夫之右拜送大夫辭加席主人對不去加席<small>辭之者謙不以己尊加賢者也不去者大夫再重席正也賓一重席○疏云公士為賓亦一重</small>乃薦脯醢大夫升席設折俎祭如賓禮不嚌肺不啐酒不告㫖西階上卒爵拜主人答拜<small>凡所不者殺於賓也大夫升席由東方</small>大夫降洗<small>將酢主人也大夫若衆則辯獻長乃酢</small>主人復阼階降辭如初卒洗主人盥<small>盥者雖將酌自飲尊大夫不敢䙝</small>揖讓升大夫授主人爵于兩楹間復位主人實爵以酢于西階上坐奠爵拜大夫答拜坐祭卒爵拜大夫答拜主人坐奠爵于西楹南再拜崇酒大夫答拜主人復阼階揖降<small>將升賓○奠爵楹南擬旅時獻士用之</small>大夫降立于賓南<small>雖尊不奪人之正禮○賓及衆賓自大夫升堂時已立西階下</small>主人揖讓以賓升大夫及衆賓皆升就席右遵入獻酢之禮


席工于西階上少東樂正先升北面立于其西<small>言少東者明樂正西側階不欲大東辟射位○按鄉飲酒不射席工亦與此同此註云辟射位恐非經意或是欲其當賓席耳</small>工四人二瑟瑟先相者皆左何瑟面鼓執越內弦右手相入升自西階北面東上工坐相者坐授瑟乃降<small>瑟先賤者先就事也相扶工也面前也鼓在前變於君也執越內弦右手相由便也越瑟下孔所以發越其聲也前越言執者內有弦結手入之淺也相者降立西方○面鼓者瑟首在前也鼓謂可鼓處與鄉飲酒不同者在鄉飲酒欲其異於燕在鄉射欲其異於大射皆為變於君也</small>笙入立于縣中西面<small>堂下樂相從也縣中磬東立西面○縣音玄</small>乃合樂周南闗雎葛覃卷耳召南鵲巢采蘩采蘋<small>不歌不笙不間志在射略於樂也不略合樂者周南召南之風鄉樂也不可略其正也昔大王王季文王始居岐山之陽躬行以成王業至三分天下乃宣周南召南之化本其徳之初刑于寡妻至于兄弟以御于家邦故謂之鄉樂用之房中以及朝廷饗燕鄉射飲酒此六篇其風化之原也是以合金石絲竹而歌之</small>工不興告于樂正曰正歌備<small>不興者瞽矇禮略也</small>樂正吿于賓乃降<small>樂正降者堂上正樂畢也降立西階東北面○疏云云正樂者對後無筭樂非正樂也下射雖歌騶虞亦是堂下非堂上故以堂上决之也</small>右合樂樂賓


主人取爵于上篚獻工大師則為之洗<small>尊之也君賜大夫樂又從之以其人謂之大師也</small>賓降主人辭降<small>大夫不降尊也</small>工不辭洗卒洗升實爵工不興左瑟一人拜受爵<small>左瑟辭主人授爵也一人無大師則工之長者○左瑟者身在瑟右向主人也</small>主人阼階上拜送爵薦脯醢使人相祭<small>人相者</small>工飲不拜既爵授主人爵衆工不拜受爵祭飲辯有脯醢不祭<small>祭飲不興受爵坐祭坐飲</small>不洗遂獻笙于西階上<small>不洗者賤也衆工而不洗矣而衆笙不洗者笙賤於衆工正君賜之猶不洗也</small>笙一人拜于下盡階不升堂受爵主人拜送爵階前坐祭立飲不拜既爵升授主人爵衆笙不拜受爵坐祭立飲辯有脯醢不祭主人以爵降奠于篚反升就席<small>亦揖讓以賓升衆賓皆升</small>右獻工與笙


主人降席自南方<small>禮殺由便</small>側降<small>賓不從降</small>作相為司正司正禮辭許諾主人再拜司正答拜<small>爵備樂畢將留賓以事為有懈倦失禮立司正以監之察儀法也詩云既立之監或佐之史</small>主人升就席司正洗觶升自西階由楹內適阼階上北面受命于主人<small>洗觶者當酌以表其位顯其事也楹內楹北○受命受請安于賓之命</small>西階上北面請安于賓<small>傳主人之命</small>賓禮辭許司正告于主人遂立于楹間以相拜<small>相謂贊主人及賓相拜之辭</small>主人阼階上再拜賓西階上答再拜皆揖就席<small>為已安也今文揖為升</small>司正實觶降自西階中庭北面坐奠觶興退少立<small>奠觶表其位也少立自修正慎其位也古文曰少退立</small>進坐取觶興反坐不祭遂卒觶興坐奠觶拜執觶興洗北面坐奠于其所<small>今文坐取觶無進又曰坐奠之拜</small>興少退北面立于觶南<small>立觶南亦其故擯位</small>未旅<small>旅序也未以次序相酬以將射也旅則禮終也○鄉飲酒立司正即行旅酬今此禮主於射故且未旅急在射也</small>右立司正


三耦俟于堂西南面東上<small>司正既立司射選弟子之中徳行道藝之髙者以為三耦使俟事於此○自此以下始言射事射凡三番第一番三耦之射獲而不釋獲第二番賓主大夫衆賓耦射釋獲升飲第三番以樂節射此下至乃復求矢加于楅言三耦之射司射請射于賓命弟子納射器比三耦司馬命張侯又命倚旌樂正遷樂器三耦取弓矢司射誘射乃作三耦射司馬命設楅取矢凡九節射之第一番也</small>司射適堂西袒決遂取弓于階西兼挾乗矢升自西階階上北面告于賓曰弓矢既具有司請射<small>司射主人之吏也於堂西袒決遂者主人無次隠蔽而已袒左免衣也決猶闓也以象骨為之著右大擘指以鈎弦闓體也遂射韝也以韋為之所以遂弦者也其非射時則謂之拾拾斂也所以蔽膚斂衣也方持弦矢曰挟乗矢四矢也大射曰挟乗矢於弓外見鏃於弣右巨指鈎弦古文挟皆作接○袒徒旱反挟音協乗繩證反闓音開擘補革反韝古侯反鏃七木反弣方甫反</small>賓對曰某不能為二三子許諾<small>言某不能謙也二三子謂衆賓已下○為于偽反</small>司射適阼階上東北面告于主人曰請射于賓賓許


右司射請射


司射降自西階階前西面命弟子納射器<small>弟子賓黨之年少者也納內也射器弓矢決拾旌中籌楅豐也賓黨東面主人之吏西面○楅音福</small>乃納射器皆在堂西賓與大夫之弓倚于西序矢在弓下北括衆弓倚于堂西矢在其上<small>上堂西亷矢亦北括○倚於綺反括古活反</small>主人之弓矢在東序東<small>亦倚于東序也矢在其下北括</small>右弟子納射器


司射不釋弓矢遂以比三耦于堂西三耦之南北面命上射曰某御於子命下射曰子與某子射<small>比選次其才相近者也古文曰某從於子○御進也侍也進而侍射於子尊辭也○比毗志反</small>右司射比三耦


司正為司馬<small>兼官由便也立司正為蒞酒爾今射司正無事</small>司馬命張侯弟子說束遂繫左下綱<small>事至也今文說皆作稅○說土活反</small>司馬又命獲者倚旌于侯中<small>為當負侯也獲者亦弟子也謂之獲者以事名之</small>獲者由西方坐取旌倚于侯中乃退


右司馬命張侯倚旌樂正適西方命弟子贊工遷樂于下<small>當辟射也贊佐也遷徙也</small>弟子相工如初入降自西階阼階下之東南堂前三笴西面北上坐<small>笴矢幹也今文無南○相工如初入者亦左何瑟右手相也矢幹長三尺三笴者去堂九尺也○笴古可反</small>樂正北面立于其南<small>北面鄉堂不與工序也</small>右樂正遷樂


司射猶挾乗矢以命三耦各與其耦讓取弓矢拾<small>猶有故之辭拾更也○各與其耦讓取弓矢拾即司射之所以命三耦者拾其劫反更迭也○拾其刼反除決拾之外皆同</small>三耦皆袒決遂有司左執弣右執弦而授弓<small>有司弟子納射器者也凡納射器者皆執以俟事</small>遂授矢<small>受於納矢而授之</small>三耦皆執弓搢三而挾一个<small>未違俟處也搢揷也揷于帶右</small>司射先立于所設中之西南東面<small>○屮謂鹿中以釋獲者其設之之處南當楅西當西序此時尚未設中云所設中之西南者擬將来設中之處也</small>三耦皆進由司射之西立于其西南東面北上而俟


右三耦取弓矢俟射司射東面立于三耦之北搢三而挾一个<small>為當誘射也固東面矣復言之者明卻時還○據註及疏言司射本立于中之西南今命三耦已復選立此經上文先字非先後之先乃舊先之先愚詳經文似當仍作先後字為妥此復言之者欲言其將誘射故復從立處說起耳</small>揖進當階北面揖及階揖升堂揖豫則鈎楹內堂則由楹外當左物北面揖<small>鉤楹繞楹而東也序無室可以深也周立四代之學於國而又以有虞氏之庠為鄉學鄉飲酒義曰主人迎賓於庠門外是也庠之制有堂有室也今言豫者謂州學也讀如成周宣榭災之榭周禮作序凡屋無室曰榭宜從榭州立榭者下鄉也左物下物也今文豫為序序乃夏后氏之學亦非也○射者升堂揖訖東行向物豫無室物近北故鉤楹北而東庠之堂有室物近南故由楹南而東也物者以丹若墨畫地作十字形射者履之以射左物下射所履故云下物也○豫音榭出註</small>及物揖左足履物不方足還視侯中俯正足<small>方猶併也志在於射左足至右足還併足則是立也南面視侯之中乃俯視併正其足○左足履物不及併足右足初旋己南面視侯乃俯正足而立是其志在於射也</small>不去旌<small>以其不獲</small>誘射<small>誘猶教也</small>將乗矢<small>將行也行四矢象有事於四方</small>執弓不挾右執弦<small>不挟矢盡</small>南面揖揖如升射降出于其位南適堂西改取一个挾之<small>改更也不射而挟之示有事也今文曰適序西○司射位在所設中之西南東面今乃出其位南北迴適堂西者疏以為教衆耦威儀之法故也衆耦射畢皆當自此適堂西釋弓脫決拾也</small>遂適階西取扑搢之以反位<small>扑所以撻犯教者書云扑作教刑○反位所設中之西南東面也</small>


右司射誘射


司馬命獲者執旌以負侯<small>欲令射者見侯與旌深有志於中○上文命張侯倚旌疏云同是西階前至此未有他事當亦西階前命之也</small>獲者適侯執旌負侯而俟<small>俟待也今文俟為立</small>司射還當上耦西面作上耦射<small>還左還也作使也○三耦在司射之西南東面今欲西面命射故知左還</small>司射反位上耦揖進上射在左並行當階北面揖及階揖上射先升三等下射從之中等<small>中猶間也</small>上射升堂少左下射升上射揖並行<small>並併也併東行○升堂少左辟下射升階也</small>皆當其物北面揖及物揖皆左足履物還視侯中合足而俟<small>○當物上射當右物下射當左物履物還視侯中皆傚誘射之儀</small>司馬適堂西不決遂袒執弓<small>不決遂因不射不備</small>出于司射之南升自西階鉤楹由上射之後西南面立于物間右執簫南揚弓命去侯<small>鉤楹以當由上射者之後也簫弓末也大射曰左執弣揚猶舉也</small>獲者執旌許諾聲不絶以至于乏坐東面偃旌興而俟<small>聲不絶不以宮商不絶而已鄉射威儀省偃猶仆也○仆音赴</small>司馬出于下射之南還其後降自西階反由司射之南適堂西釋弓襲反位立于司射之南<small>圍下射者明為二人命去侯</small>司射進與司馬交于階前相左由堂下西階之東北面視上射命曰無射獲無獵獲上射揖司射退反位<small>射獲謂矢中人也獵矢從旁○疏云相左之時在西階之西司馬由北而西行司射由南而東行各以左相近故云相左也○無射之射食亦反</small>乃射上射既發挾弓矢而后下射射拾發以將乗矢<small>后后也當從后○上射發第一矢復挟二矢下射乃發矢如是更發以至四矢畢</small>獲者坐而獲<small>射者中則大言獲獲得也射講武田之類是以中為獲也</small>舉旌以宮偃旌以商<small>宮為君商為臣聲和律吕相生</small>獲而未釋獲<small>但大言獲未釋其算○釋算所以識中之多寡註上下文皆言大言獲疏乃以宮為大言獲商為小言獲是一矢而再言獲恐未是或一聲漸殺各有所合歟</small>卒射皆執弓不挾南面揖揖如升射<small>不挟亦右執弦如司射</small>上射降三等下射少右從之中等並行上射於左<small>降下○並行既降階而並行</small>與升射者相左交于階前相揖<small>○相左者降者由西升者由東也</small>由司馬之南適堂西釋弓說決拾襲而俟于堂西南面東上三耦卒射亦如之司射去扑倚于西階之西升堂北面吿于賓曰三耦卒射<small>去扑乃升不敢佩刑器即尊者之側</small>賓揖<small>以揖然之</small>右三耦射


司射降搢扑反位司馬適堂西袒執弓由其位南進與司射交于階前相左升自西階鉤楹自右物之後立于物間西南面揖弓命取矢<small>揖推之也</small>獲者執旌許諾聲不絶以旌負侯而俟<small>俟弟子取矢以旌指教之</small>司馬出于左物之南還其後降自西階遂適堂前北面立于所設楅之南命弟子設楅<small>楅猶幅也所以承笴齊矢者○所設楅謂所擬以設楅之處</small>乃設楅于中庭南當洗東肆<small>東肆統於尊○疏云弟子設楅司馬教之</small>司馬由司射之南退釋弓于堂西襲反位弟子取矢北面坐委于楅北括乃退司馬襲進當楅南北面坐左右撫矢而乗之<small>撫拊之也就委矢左右手撫而四四數分之也上既言襲矣復言之者嫌有事即袒也凡事升堂乃袒○疏云若司射不問堂上堂下有事即袒○拊者甫反數所主反</small>若矢不備則司馬又袒執弓如初升命曰取矢不索<small>索猶盡也</small>弟子自西方應曰諾乃復求矢加于楅<small>増故曰加曏獲者許諾至此弟子曰諾事同互相明</small>右取矢委楅第一番射事竟


司射倚扑于階西升請射于賓如初賓許諾賓主人大夫若皆與射則遂吿于賓適阼階上告于主人主人與賓為耦<small>言若者或射或否在時欲耳射者繹已之志君子務焉大夫遵者也告賓曰主人御于子告主人曰子與賓射○自此至釋獲者少西辟薦反位言賓主大夫衆賓耦射釋獲升飲之儀射之第二番也司射請射比耦三耦取矢于楅衆耦受弓矢序立乃設中為釋獲之射三耦射賓主人射大夫射衆賓射司馬取矢乗矢司射視釋獲者數獲設豐飲不勝者獻獲者獻釋獲者凡十三節</small>遂告于大夫大夫雖衆皆與士為耦以耦告于大夫曰某御于子<small>大夫皆與士為耦謙也来觀禮同爵自相與耦則嫌自尊別也大夫為下射而云御于子尊大夫也士謂衆賓之在下者及羣士来觀禮者也禮一命已下齒於鄉里</small>西階上北面作衆賓射<small>作使</small>司射降搢扑由司馬之南適堂西立比衆耦<small>衆耦大夫耦及衆賓也命大夫之耦曰子與某子射其命衆耦如三耦</small>衆賓將與射者皆降由司馬之南適堂西繼三耦而立東上大夫之耦為上若有東面者則北上<small>言若有者大夫士来觀禮及衆賓多無數也○司馬位在司射之南若有東面者或賓多南面列不盡也</small>賓主人與大夫皆未降<small>言未降者見其志在射○三耦卒射乃降就其耦俱升射也</small>司射乃比衆耦辯<small>衆賓射者降比之耦乃徧</small>右司射請射比耦


遂命三耦拾取矢司射反位<small>反位者俟其袒決遂來○遂命者承上比耦畢遂命之也</small>三耦拾取矢皆袒決遂執弓進立于司馬之西南<small>必袒決遂者明將有射事</small>司射作上耦取矢<small>作之者還當上耦如作射</small>司射反位上耦揖進當楅北面揖及楅揖<small>當楅楅正南之東西○上耦發位東行時一南一北並行及至楅南北面向楅亦一東一西相並也</small>上射東面下射西面上射揖進坐橫弓卻手自弓下取一个兼諸弣順羽且興執弦而左還退反位東面揖<small>横弓者南踣弓也卻手由弓下取矢者以左手在弓表右手從裏取之便也兼幷矢於弣當順羽既又當執弦也順羽者手放而下備不整理也不言母周在阼非君周可也○疏曰言順羽且興者謂以右手順羽之時則興故云且興也言左還者以左手向外而西回東面揖者揖下射使取矢也註云不言毋周對大射禮而言彼有君在阼周則背君故也○弣芳甫反踣蒲北反</small>下射進坐橫弓覆手自弓上取一个興其他如上射<small>覆手由弓上取矢者以左手在弓裏右手從表取之亦便○亦南踣弓左手執弓仰而向上故右手覆搭矢為便也</small>既拾取乗矢揖皆左還南面揖皆少進當楅南皆左還北面搢三挾一个<small>楅南鄉當楅之位○拾取乗矢更逓而取各得四矢也楅南前者進時北面揖之位也今退至此皆左還北面搢三矢而挟一矢</small>揖皆左還上射於右<small>上射轉居右便其反位也下射左還少南行乃西面○搢挟已而揖皆左還西面並行前者進時上射在北是在左今仍在北是於右取其反位北上為便也</small>與進者相左相揖退反位<small>相左皆由進者之北○進者自南東行反位者自北西行故得相左</small>三耦拾取矢亦如之後者遂取誘射之矢兼乗矢而取之以授有司于西方而后反位<small>取誘射之矢挟五个弟子逆受於東面位之後○以授者以誘射之矢授也</small>右三耦拾取矢


衆賓未拾取矢皆袒決遂執弓搢三挾一个由堂西進繼三耦之南而立東面北上大夫之耦為上<small>未猶不也衆賓不拾者未射無楅上矢也言此者嫌衆賓三耦同倫初時有射者後乃射有拾取矢禮也○衆賓初射當於堂西受弓矢於有司故不拾取矢案三耦初射時亦云各與其耦讓取弓矢拾則衆賓不拾取矢又不僅以未射也</small>右衆賓受弓矢序立


司射作射如初一耦揖升如初司馬命去侯獲者許諾司馬降釋弓反位司射猶挾一个去扑與司馬交于階前升請釋獲于賓<small>猶有故之辭司射既誘射恆執弓挟矢以掌射事備尚未知當教之也今三耦卒射衆足以知之矣猶挟之者君子不必也</small>賓許降搢扑西面立于所設中之東北面命釋獲者設中遂視之<small>視之當教之○疏云教之謂教其釋算安置左右及數算告勝負之事</small>釋獲者執鹿中一人執算以從之<small>鹿中謂射於榭也於庠當兕中○中形如伏獸鑿其背以受八算算射籌也</small>釋獲者坐設中南當楅西當西序東面興受算坐實八算于中橫委其餘于中西南末興共而俟<small>興還北面受算反東面實之○共九勇反</small>司射遂進由堂下北面命曰不貫不釋<small>貫猶中也不中正不釋筭也古文貫作闗○貫古亂反</small>上射揖司射退反位釋獲者坐取中之八算改實八算于中興執而俟<small>執所取算○八算者人四矢一耦八矢一矢則一算實八算擬後来者用之</small>


右司射作射請釋獲乃射若中則釋獲者坐而釋獲每一个釋一算上射於右下射於左若有餘算則反委之<small>委餘算禮尚異也委之合於中西○釋猶舎也以所執之算坐而舎于地中首東鄉其南為右其北為左中西則其後也○中丁仲反</small>又取中之八算改實八算于中興執而俟三耦卒射右三耦釋獲而射


賓主人大夫揖皆由其階降揖主人堂東袒決遂執弓搢三挾一个賓於堂西亦如之皆由其階階下揖升堂揖主人為下射皆當其物北面揖及物揖乃射卒南面揖皆由其階階上揖降階揖賓序西主人序東皆釋弓說決拾襲反位升及階揖升堂揖皆就席<small>或言堂或言序亦為庠榭互言也賓主人射大夫止於堂西</small>右賓主人射


大夫袒決遂執弓搢三挾一个由堂西出于司射之西就其耦大夫為下射揖進耦少退揖如三耦及階耦先升卒射揖如升射耦先降降階耦少退皆釋弓于堂西襲耦遂止于堂西大夫升就席<small>耦於庭下不並行尊大夫也在堂如上射之儀近其事得申</small>


右大夫與耦射


衆賓繼射釋獲皆如初司射所作唯上耦<small>於是言唯上耦者嫌賓主人射亦作之大射三耦卒射司射請于公與賓○疏云記云賓主人射則司射擯升降是雖不作猶為擯相之但不請也</small>卒射釋獲者遂以所執餘獲升自西階盡階不升堂告于賓曰左右卒射降反位坐委餘獲于中西興共而俟<small>司射不告卒射者釋獲者於是有事宜終之也餘獲餘算也無餘算則空手耳俟俟數也</small>右衆賓繼射釋獲告卒射


司馬袒決執弓升命取矢如初獲者許諾以旌負侯如初司馬降釋弓反位弟子委矢如初大夫之矢則兼束之以茅上握焉<small>兼束大夫矢優之是以不拾也束於握上則兼取之順羽便也握謂中央也不束主人矢不可以殊於賓也言大夫之矢則矢有題識也肅慎氏貢楛矢銘其括今文上作尚○楛音戶</small>司馬乗矢如初


右司馬命取矢乗矢司射遂適西階西釋弓去扑襲進由中東立于中南北面視算<small>釋弓去扑射事已</small>釋獲者東面于中西坐先數右獲<small>固東面矣復言之者為其少南就右獲○右獲上射之獲</small>二算為純<small>純猶全也耦隂陽</small>一純以取實于左手十純則縮而委之<small>縮從也於數者東西為從古文縮皆為蹙</small>每委異之<small>易校數</small>有餘純則横於下<small>又異之也自近而下</small>一算為竒竒則又縮諸純下<small>竒猶虧也又從之</small>興自前適左東面<small>起由中東就左獲少北於故東面鄉之</small>坐兼斂算實于左手一純以委十則異之<small>變於右○於右獲則自地而實於左手數至十純則委之於左獲則自左手而委於地數至十純則異之是其變也其從橫之法則同</small>其餘如右獲<small>謂所縮所橫</small>司射復位釋獲者遂進取賢獲執以升自西階盡階不升堂告于賓<small>賢獲勝黨之算也齊之而取其餘○賢猶多也賢獲所多之算</small>若右勝則曰右賢於左若左勝則曰左賢於右以純數告若有竒者亦曰竒<small>賢猶勝也言賢者射之以中為雋也假如右勝告曰右賢於左若干純若干竒</small>若左右鈞則左右皆執一算以告曰左右鈞降復位坐兼斂算實八算于中委其餘于中西興共而俟<small>○斂算或實或委為後射豫設也</small>右數獲


司射適堂西命弟子設豐<small>将飲不勝者設豐所以承其爵也豐形蓋似豆而卑</small>弟子奉豐升設于西楹之西乃降勝者之弟子洗觶升酌南面坐奠于豐上降袒執弓反位<small>勝者之弟子其少者也耦不酌下無能也酌者不授爵略之也執弓反射位不俟其黨已酌有事</small>司射遂袒執弓挾一个搢扑北面于三耦之南命三耦及衆賓勝者皆袒決遂執張弓<small>執張弓言能用之也右手執弦如卒射</small>不勝者皆襲說決拾卻左手右加弛弓于其上遂以執弣<small>固襲說決拾矣復言之者起勝者也執弛弓言不能用之也兩手執弣又不得執弦○弛尸紙反</small>司射先反位<small>居前俟所命来○所命謂三耦衆賓</small>三耦及衆射者皆與其耦進立于射位北上司射作升飲者如作射一耦進揖如升射及階勝者先升堂少右<small>先升尊賢也少右辟飲者也亦相飲之位○疏云相飲者皆北面於西階授者在東飲者在西</small>不勝者進北面坐取豐上之觶興少退立卒觶進坐奠于豐下興揖<small>立卒觶不祭不拜受罰爵不備禮也右手執觶左手執弓</small>不勝者先降<small>後升先降略之不由次</small>與升飲者相左交于階前相揖出于司馬之南遂適堂西釋弓襲而俟<small>俟復射</small>有執爵者<small>主人使贊者代弟子酌也於既升飲而升自西階立于序端</small>執爵者坐取觶實之反奠于豐上升飲者如初<small>每者輒酌以至於徧</small>三耦卒飲賓主人大夫不勝則不執弓執爵者取觶降洗升實之以授于席前<small>優尊也</small>受觶以適西階上北面立飲<small>受罰爵者不宜自尊別</small>卒觶授執爵者反就席大夫飲則耦不升<small>以賓主人飲耦在上嫌其升</small>若大夫之耦不勝則亦執弛弓特升飲<small>尊者可以孤無能對</small>衆賓繼飲射爵者辯乃徹豐與觶<small>徹猶除也設豐者反豐於堂西執爵者反觶於篚</small>右飲不勝者


司馬洗爵升實之以降獻獲者于侯<small>鄉人獲者賤明其主以侯為功得獻也</small>薦脯醢設折俎俎與薦皆三祭<small>皆三祭為其將祭侯也祭侯三處也○皆三祭脯之半脡俎之離肺皆三也</small>獲者負侯北面拜受爵司馬西面拜送爵<small>負侯負侯中也拜送爵不同面者辟正主也其設薦俎西面錯以南為上為受爵于侯薦之於位古文曰再拜受爵○負侯北面拜受爵是受爵於侯下云左个之西北三步東面設薦是薦之於位經言東面註云西面錯者據設人而言</small>獲者執爵使人執其薦與俎從之適右个設薦俎<small>獲者以侯為功是以獻焉人謂主人贊者上設薦俎者也為設籩在東豆在西俎當其北也言使設新之○侯東方幹為右个以北面為正也○个音幹</small>獲者南面坐左執爵祭脯醢執爵興取肺坐祭遂祭酒<small>為侯祭也亦二手祭酒反注如大射</small>興適左个中亦如之<small>先祭左个後中者以外即之至中若神在中也</small>左个之西北三步東面設薦俎獲者薦右東面立飲不拜既爵<small>不就乏者明其享侯之餘也立飲薦右近司馬於是司馬北面</small>司馬受爵奠于篚復位獲者執其薦使人執俎從之辟設于乏南<small>遷設薦俎就乏明已所得禮也言辟之者不使當位辟舉旌偃旌也設于南右之也凡他薦俎皆當其位之前○辟扶益反</small>獲者負侯而俟<small>○俟後復射也</small>


右司馬獻獲者


司射適階西釋弓矢去扑說決拾襲適洗洗爵升實之以降獻釋獲者于其位少南薦脯醢折俎有祭<small>不當其位辟中</small>釋獲者薦右東面拜受爵司射北面拜送爵釋獲者就其薦坐左執爵祭脯醢興取肺坐祭遂祭酒興司射之西北面立飲不拜既爵司射受爵奠于篚釋獲者少西辟薦反位<small>辟薦少西之者為復射妨司射視算也亦辟俎</small>右司射獻釋獲者第二番射事竟


司射適堂西袒決遂取弓于階西挾一个搢扑以反位<small>為將復射○司射獻釋獲者事畢反位自此下至退中與算而俟言以樂節射之儀司射又請射命耦三耦賓主人大夫衆賓皆拾取矢司射作上射升射請以樂為節三耦賓主人大夫衆賓卒射又命取矢乗矢又視算數獲又設豐飲不勝者又拾取矢授有司乃說侯綱退旌退楅退中與算共九節射之第三番也</small>司射去扑倚于階西升請射于賓如初賓許司射降搢扑由司馬之南適堂西命三耦及衆賓皆袒決遂執弓就位<small>位射位也不言射者以當序取矢○位司馬之西南東面位也</small>司射先反位<small>言先三耦及衆賓也既命之即反位不俟之也曏不言先三耦未有拾取矢位無所先○初三耦在司射西南及司馬立司射之南三耦拾取矢移位于司馬之西南是拾取矢時射位始定故註云未有拾取矢位無所先也又射者堂下凡三位堂西南面比耦之位司射西南東面三耦初射之位司馬西南東面則拾取矢以後至終射之位也○先悉薦反下同</small>三耦及衆賓皆袒決遂執弓各以其耦進反于射位<small>以猶與也今文以為與</small>


右司射又請射命耦反射位


司射作拾取矢三耦拾取矢如初反位賓主人大夫降揖如初主人堂東賓堂西皆袒決遂執弓皆進階前揖<small>南面相俟而揖行也</small>及楅揖拾取矢如三耦<small>及楅當楅東西也主人西面賓東面相揖拾取矢不北面揖由便也</small>卒北面搢三挾一个<small>亦於三耦為之位○與三耦搢三挟一之處同也</small>揖退<small>皆已揖左還各由其塗反位</small>賓堂西主人堂東皆釋弓矢襲及階揖升堂揖就席<small>将袒先言主人将襲先言賓尊賓也</small>大夫袒決遂執弓就其耦<small>降袒決遂於堂西就其耦於射位與之拾取矢</small>揖皆進如三耦耦東面大夫西面大夫進坐說矢束<small>說矢束者下耦以將拾取</small>興反位而后耦揖進坐兼取乗矢順羽而興反位揖<small>兼取乗矢者尊大夫不敢與之拾也相下相尊君子之所以相接也</small>大夫進坐亦兼取乗矢如其耦北面搢三挾一个<small>亦於三耦為之位</small>揖退耦反位大夫遂適序西釋弓矢襲升即席<small>大夫不序於下尊也</small>衆賓繼拾取矢皆如三耦以反位


右三耦賓主人大夫衆賓皆拾取矢司射猶挾一个以進作上射如初一耦揖升如初<small>進前也曏言還當上耦西面是言進終始互相明也今文或言作升射</small>司馬升命去侯獲者許諾司馬降釋弓反位司射與司馬交于階前去扑襲升請以樂樂于賓賓許諾司射降搢扑東面命樂正曰請以樂樂于賓賓許<small>東面於西階之前也不就樂正命之者傳尊者之命於賤者遙號命之可也樂正亦許諾猶北面不還以賓在堂○樂樂下字音洛</small>司射遂適階間堂下北面命曰不鼓不釋<small>不與鼔節相應不釋算也鄉射之鼓五節歌五終所以将八矢一節之間當拾發四節四拾其一節先以聴也</small>上射揖司射退反位樂正東面命大師曰奏騶虞間若一<small>東面者進還鄉大師也騶虞國風召南之詩篇也射義曰騶虞者樂官備也其詩有一發五豝五豵于嗟騶虞之言樂得賢者衆多歎思至仁之人以充其官此天子之射節也而用之者方有樂賢之志取其宜也其他賓客鄉大夫則歌采蘋間若一者重節○疏云云間若一者重節者謂五節之間長短希數皆如一則是重樂節也</small>大師不興許諾樂正退反位右司射請以樂節射


乃奏騶虞以射三耦卒射賓主人大夫衆賓繼射釋獲如初卒射降<small>皆應鼓與歌之節乃釋算降者衆賓○賓主人大夫卒射皆升堂</small>釋獲者執餘獲升告左右卒射如初<small>卒已也今文曰告于賓</small>右三耦賓主人大夫衆賓以樂射


司馬升命取矢獲者許諾司馬降釋弓反位弟子委矢司馬乗之皆如初


右樂射取矢數矢


司射釋弓視算如初<small>算獲算也今文曰視數也</small>釋獲者以賢獲與鈞告如初降復位


右樂射視算告獲


司射命設豐設豐實觶如初遂命勝者執張弓不勝者執弛弓升飲如初


右樂射飲不勝者


司射猶袒決遂左執弓右執一个兼諸弦面鏃適堂西以命拾取矢如初<small>側持弦矢曰執面猶尚也并矢於弦尚其鏃將止變於射也○方持弦矢曰挟者矢横弦上而持之側持弦矢曰執者矢順并於弦而持之尚其鏃者鏃向上也</small>司射反位三耦及賓主人大夫衆賓皆袒決遂拾取矢如初矢不挾兼諸弦弣以退不反位遂授有司于堂西<small>不挟亦皆執之如司射也不以反射位授有司者射禮畢○兼諸弦弣疏以為一矢幷於弦三矢并於弣</small>辯拾取矢揖皆升就席<small>謂賓大夫及衆賓也相俟堂西進立于西階之前主人以賓揖升大夫及衆賓從升立時少退于大夫三耦及弟子自若留下○衆賓謂堂上三賓</small>右拾取矢授有司


司射乃適堂西釋弓去扑說決拾襲反位<small>○司射扑在階西今於堂西釋弓亦去扑以不復射也</small>司馬命弟子說侯之左下綱而釋之<small>說解也釋之不復射奄束之</small>命獲者以旌退命弟子退楅司射命釋獲者退中與算而俟<small>諸所退皆俟堂西備復射也旌言以者旌恆執也獲者釋獲者亦退其薦俎○註云備復射者旅酬後容欲燕射也</small>右退諸射器射事竟


司馬反為司正退復觶南而立<small>當監旅酬○此下言射訖飲酒之事旅酬二人舉觶徹俎坐燕送賓以至明日拜賜息司正諸儀並同鄉飲酒禮觶南者司正北面監衆之位</small>樂正命弟子贊工即位弟子相工如其降也升自西階反坐<small>贊工遷樂也降時如初入樂正反自西階東北面○西階東北面樂正告樂備後降立之位遷樂于下則立阼階東南北面今當命弟子又復来此也遷工反位為旅酬後将有無筭樂也</small>賓北面坐取俎西之觶興阼階上北面酬主人主人降席立于賓東賓坐奠觶拜執觶興主人答拜賓不祭卒觶不拜不洗實之進東南面<small>所不者酬而禮殺也賓立飲○遁西之觶將射前一人舉觶于賓賓奠于薦西者也</small>主人阼階上北面拜賓少退<small>少退少逡遁也</small>主人進受觶賓主人之西北面拜送<small>旅酬而同階禮殺也</small>賓揖就席主人以觶適西階上酬大夫大夫降席立于主人之西如賓酬主人之禮<small>其既實觶進西南面立曏所酬</small>主人揖就席若無大夫則長受酬亦如之<small>長謂以長幼之次酬衆賓○註衆賓謂堂上三賓</small>司正升自西階相旅作受酬者曰某酬某子<small>某者字也某子者氏也稱酬者之字受酬者曰某子旅酬下為上尊之也春秋傳曰字不若子此言某酬某子者射禮略於飲酒飲酒言某子受酬以飲酒為主</small>受酬者降席司正退立于西序端東面<small>退立俟後酬者也始升相立階西北面</small>衆受酬者拜興飲皆如賓酬主人之禮辯遂酬在下者皆升受酬于西階上<small>在下謂賓黨也鄉飲酒記曰主人之贊者西面北上不與無算爵然後與此異於賓○疏云引鄉飲酒記者欲見主黨不與酬之義</small>卒受者以觶降奠于篚右旅酬


司正降復位使二人舉觶于賓與大夫<small>二人主人之贊者○以起無算爵</small>舉觶者皆洗觶升實之西階上北面皆坐奠觶拜執觶興賓與大夫皆席末答拜舉觶者皆坐祭遂飲卒觶興坐奠觶拜執觶興賓與大夫皆答拜舉觶者逆降洗升實觶皆立于西階上北面東上賓與大夫拜舉觶者皆進坐奠于薦右<small>坐奠之不敢授</small>賓與大夫辭坐受觶以興<small>辭辭其坐奠觶</small>舉觶者退反位皆拜送乃降賓與大夫坐反奠于其所興<small>不舉者盛禮已崇古文曰反坐○退反位反西階上北面飲酬之位</small>若無大夫則唯賓<small>長一人舉觶如燕禮媵爵之為</small>右司正使二人舉觶


司正升自西階阼階上受命于主人適西階上北面請坐于賓<small>請坐欲與賓燕盡殷勤也至此盛禮已成酒清肴乾強有力者猶倦焉</small>賓辭以俎<small>俎者肴之貴者也辭之者不敢以燕坐䙝貴肴</small>反命于主人主人曰請徹俎賓許司正降自西階階前命弟子俟徹俎<small>弟子賓黨也俎者主人贊者設之今賓辭之使其黨俟徹順賓意也上言請坐于賓此言主人曰互相備耳</small>司正升立于序端賓降席北面主人降席自南方阼階上北面大夫降席席東南面<small>俟弟子升受</small>賓取俎還授司正司正以降自西階賓從之降遂立于階西東面司正以俎出授從者<small>授賓家從來者也古者與人飲食必歸其盛者所以厚禮之</small>主人取俎還授弟子弟子受俎降自西階以東主人降自阼階西面立<small>以東授主人侍者</small>大夫取俎還授弟子弟子以降自西階遂出授從者大夫從之降立于賓南<small>凡言還者明取俎各自鄉其席</small>衆賓皆降立于大夫之南少退北上<small>從降亦為将燕</small>右請坐燕因徹俎


主人以賓揖讓說屨乃升大夫及衆賓皆說屨升坐<small>說屨者将坐空屨䙝賤不宜在堂也說屨則摳衣為其被地○疏云尊卑在室則尊者說屨在户內其餘說屨於戶外尊卑在堂則亦尊者一人說屨在堂其餘說堂下是以燕禮大射臣皆說屨階下公不見說屨之文明公舄在堂此鄉飲酒賓主人行敵禮故皆說屨堂下也</small>乃羞<small>羞進也所進者狗胾醢也燕設啗具所以案酒○啗徒覽反</small>無算爵使二人舉觶賓與大夫不興取奠觶飲卒觶不拜<small>二人謂曏者二人也使之升立于西階上賓與大夫将旅當執觶也卒觶者固不拜矣著之者嫌坐卒爵者拜既爵此坐于席禮既殺不復崇</small>執觶者受觶遂實之賓觶以之主人大夫之觶長受<small>長衆賓長</small>而錯皆不拜<small>錯者實主人之觶以之次賓也實賓長之觶以之次大夫其或多者迭飲於坐而已皆不拜受禮又殺也○大夫與衆賓等則得交相酬或大夫多於賓或賓多於大夫則多者無所酬自與其黨迭飲也</small>辯卒受者興以旅在下者于西階上<small>衆賓之末飲而酬主人之贊者大夫之末飲而酬賓黨亦錯焉不使執觶者酌以其将旅酬不以己尊於人也其末若皆衆賓則先酬主人之贊者若皆大夫則先酬賓黨而已執觶者酌在上辯降復位</small>長受酬酬者不拜乃飲卒觶以實之<small>言酬者不拜者嫌酬堂下異位當拜也古文曰受酬者不拜</small>受酬者不拜受<small>禮殺雖受尊者之酬猶不拜</small>辯旅皆不拜<small>主人之贊者於此始旅嫌有拜</small>執觶者皆與旅<small>嫌已飲不復飯也上使之勸人耳非逮下之恵也亦自以齒與於旅也</small>卒受者以虛觶降奠于篚執觶者洗升實觶反奠于賓與大夫<small>復奠之者燕以飲酒為歡醉乃止主人之意也今文無執觶及賓觶大夫之觶皆為爵實觶觶為之○旅於西階上故卒受者降奠觶復奠于賓大夫者當復相酬以徧所謂無筭爵也</small>無算樂<small>合鄉樂無次數</small>右坐燕無算爵無算樂射後飲酒禮竟賓興樂正命奏陔<small>陔陔夏其詩亡周禮賓醉而出奏陔夏陔夏者天子諸侯以鍾鼔大夫士鼔而已</small>賓降及階陔作賓出衆賓皆出主人送于門外再拜<small>拜送賓于門東西面賓不答拜禮有終</small>右賓出送賓


明日賓朝服以拜賜于門外<small>拜賜謝恩恵也</small>主人不見如賓服遂從之拜辱于門外乃退<small>不見不䙝禮也拜辱謝其自屈辱</small>右明日拜賜


主人釋服乃息司正<small>釋服說朝服服玄端也息猶勞也勞司正謂賓之與之飲酒以其昨日尤勞倦也月令曰勞農以休息之</small>無介<small>勞禮略貶於飲酒也此已下皆記禮之異者</small>不殺<small>無俎故也</small>使人速<small>速召賓</small>迎于門外不拜入升不拜至不拜洗薦脯醢無俎賓酢主人主人不崇酒不拜衆賓既獻衆賓一人舉觶遂無算爵<small>言遂者明其間闕也賓坐奠觶于其所擯者遂受命于主人請坐于賓賓降說屨升坐矣不言遂請坐者請坐主于無算爵</small>無司正<small>使擯者而已不立之</small>賓不與<small>昨日至尊不可䙝也古文與作豫</small>徴唯所欲<small>徴召也謂所欲請呼</small>以告于鄉先生君子可也<small>告請也鄉先生鄉大夫致仕者也君子有大徳行不仕者</small>羞唯所有<small>用時見物</small>鄉樂唯欲<small>不歌雅頌取周召之詩在所好</small>右息司正


記


大夫與則公士為賓<small>不敢使鄉人加尊於大夫也公士在官之士鄉賓主用處士</small>使能不宿戒<small>能者敏於事不待宿戒而習之</small>其牲狗也<small>狗取擇人</small>亨于堂東北<small>鄉飲酒義曰祖陽氣之所發也</small>尊綌幂賓至徹之<small>以綌為幂取其堅潔</small>蒲筵緇布純<small>筵席也純縁</small>西序之席北上<small>衆賓統於賓○堂上自正賓外衆賓三人而已今乃有西序東面之席豈三人非定法歟疏以為大夫多尊東不受則於尊西賓近於西則三賓東面未知然否要之為地狹不容者擬設耳</small>獻用爵其他用觶<small>爵尊不可䙝也</small>以爵拜者不徒作<small>以爵拜謂拜既爵徒猶空也作起也不空起言起必酢主人</small>薦脯用籩五膱祭半膱橫于上醢以豆出自東房膱長尺二寸<small>脯用籩籩宜乾物也醢以豆豆宜濡物也膱猶脡也為記者異耳祭橫于上殊之也於人為縮膱廣狹未聞也古文膱為胾今文或作植○曲禮云以脯修置者左朐右末是横設人前祭半脡橫其上於脯為横於人則為縮也○膱音職</small>俎由東壁自西階升<small>狗既亨載于東方</small>賓俎脊脅肩肺主人俎脊脅臂肺肺皆離皆右體也進腠<small>以骨名肉貴骨也賓俎用肩主人用臂尊賓也離猶㨒也腠膚理也進理謂前其本右體周所貴也若有尊者則俎其餘體也○註尊者當作遵者經云大夫若有遵者此所指正大夫也餘體謂臑若膞若胳也</small>凡舉爵三作而不徒爵<small>謂獻賓獻大夫獻工皆有薦</small>凡奠者於左<small>不飲不欲其妨</small>將舉者於右<small>便其舉也</small>衆賓之長一人辭洗如賓禮<small>尊之於其黨○疏云獻三賓之時主人唯為長者一人洗爵愚謂此為衆賓統一洗但辭之者一人耳</small>若有諸公則如賓禮大夫如介禮無諸公則大夫如賓禮<small>尊卑之差諸公大國之孤也○鄉射無介此以飲酒禮中之賓介明其差等也</small>樂作大夫不入<small>後樂賢也</small>樂正與立者齒<small>謂其飲之次也尊樂正同於賓黨鄉飲酒記曰與立者皆薦以齒</small>三笙一和而成聲<small>三人吹笙一人吹和凡四人也爾雅曰笙小者謂之和○和户臥反</small>獻工與笙取爵于上篚既獻奠于下篚其笙則獻諸西階上<small>奠爵于下篚不復用也今文無與笙</small>立者東靣北上<small>賓黨○疏云此謂來觀禮者興堂下衆賓齒</small>司正既舉觶而薦諸其位<small>薦於觶南</small>三耦者使弟子司射前戒之<small>弟子賓黨之少者也前戒謂先射請戒之○請射于賓之前即戒之也</small>


司射之弓矢與扑倚于西階之西<small>便其事也扑普卜反</small>司射既袒決遂而升司馬階前命張侯遂命倚旌<small>著並行也古文曰遂命獲者倚旌○司射升堂告賓請射之時司馬即階令倚旌此皆同時故鄭云著並行事也</small>凡侯天子熊侯白質諸侯麋侯赤質大夫布侯畫以虎豹士布侯畫以鹿豕<small>此所謂獸侯也燕射則張之鄉射及賓射當張采侯二正而記此者天子諸侯之燕射各以其鄉射之禮而張此侯則經獸侯是也由是云焉白質赤質皆謂采其地其地不采者白布也熊麋虎豹鹿豕皆正面畫其頭象於正鵠之處耳君畫一臣畫二陽竒隂耦之數也燕射射熊虎豹不忘上下相犯射麋鹿豕志在君臣相養其畫之皆毛物之○侯制有三大射賓射燕射大射之侯用皮王三等虎熊豹諸侯二等熊豹卿大夫用麋所謂棲皮之鵠梓人云張皮侯而棲鵠則春以功是也賓射之侯用布畫以為正王五正中朱次白次蒼次黄而玄在外諸侯三正損玄黃大夫士二正去白蒼畫朱緑所謂畫布曰正梓人云張五采之侯則遠國屬是也燕射之侯畫獸以象正鵠此記所言是也梓人亦云張獸侯以息燕也此鄉射當張采侯二正而記燕射之侯者以燕射亦用此鄉射之禮但張侯為異耳疏云據大射之侯若賓射之侯則三分其侯正居一焉若燕射之侯則獸居一焉故云象其正鵠之處</small>凡畫者丹質<small>賓射之侯燕射之侯皆畫雲氣於側以為飾必先以丹采其地丹淺於赤</small>射自楹間物長如笴其間容弓距隨長武<small>自楹間者謂射於庠也楹間中央東西之節也物謂射時所立處也謂之物者物猶事也君子所有事也長如笴者謂從畫之長短也笴矢幹也長三尺與跬相應射者進退之節也間容弓者上下射相去六尺也距隨者物横畫也始前足至東頭為距後足來合而南面為隨武跡也尺二寸○榭鉤楹內堂由楹外雖不同皆當以楹中央為東西之節註云謂射於庠恐未是</small>序則物當棟堂則物當楣<small>是制五架之屋也正中曰棟次曰楣前曰庪○序無室堂有室故物深淺異設此物南北之節也</small>命負侯者由其位<small>於賤者禮略○司馬自在己位遙命之</small>凡適堂西皆出入于司馬之南唯賓與大夫降階遂西取弓矢<small>尊者宜逸由便也</small>


旌各以其物<small>旌總名也雜帛為物大夫士之所建也言各者鄉射或於庠或於榭○疏云周禮司常云九旗通帛為旜雜帛為物全羽為旞析羽為旌各别今名物為旌者散文通故云旌總名也通帛者通體並是絳帛雜帛者中絳縁邉白也大夫士同建物而云各者大夫五仞士三仞不同也旌射時獲者所執各用平時所建故云各以其物也</small>無物則以白羽與朱羽糅杠長三仞以鴻脰韜上二尋<small>無物者謂小國之州長也其鄉大夫一命其州長士不命不命者無物此翿旌也翿亦所以進退衆者糅者雜也杠橦也七尺曰仞鴻鳥之長脰者也八尺曰尋今文糅為縮韜為翿○不命之士不得用物則以赤白雜羽為翿旌以射其杠三仞又以鴻脰韜杠之上長二尋鴻脰之制註疏皆不言疑亦縫帛為之其圓長若鴻項然也○糅女又反杠音江脰音豆韜吐刀反翿徒刀反橦直江反</small>凡挾矢於二指之間橫之<small>二指謂左右手之第二指此以食指將指挟之○将子匠反</small>


司射在司馬之北司馬無事不執弓<small>以不主射故也</small>始射獲而未釋獲復釋獲復用樂行之<small>君子取人以漸</small>上射於右<small>於右物射</small>


楅長如笴博三寸厚寸有半龍首其中蛇交韋當<small>博廣也兩端為龍首中央為蛇身相交也蛇龍君子之類也交者象君子取矢於楅上也直心背之衣曰當以丹韋為之司馬左右撫矢而乗之分委於當○韋當者以韋束楅之中央如人心背之衣也</small>楅髤橫而奉之南面坐而奠之南北當洗<small>髤赤黒漆也○楅用漆為飾設之者橫而奉之南面坐奠中庭其南北與洗相直○髤虚求反</small>射者有過則撻之<small>過謂矢揚中人凡射時矢中人當刑之今鄉會衆賢以禮樂勸民而射者中人本意在侯去傷害之心遠是以輕之以扑撻於中庭而已書曰扑作教刑</small>衆賓不與射者不降<small>不以無事亂有事古文與為豫</small>取誘射之矢者既拾取矢而后兼誘射之乗矢而取之<small>謂反位已禮成乃更進取之不相因也○疏曰云不相因者既自拾取己之乗矢反位東西望訖上射乃更向前兼取誘射之矢禮以變為敬故不相因註所謂反位已者非司馬西南東面之位乃楅東西取矢之位前經所云上射東面下射西面者也但彼處疏云是下射取之此乃云上射未審何者為是</small>賓主人射則司射擯升降卒射即席而反位卒事<small>擯賓主人升降者皆尊之也不使司馬擯其升降主於射○司馬本是司正不主射事</small>鹿中髤前足跪鑿背容八算釋獲者奉之先首<small>前足跪者象教擾之獸受負也先首首向前也</small>大夫降立于堂西以俟射<small>尊大夫不使久列於射位○賓主人大夫同時降賓主先射大夫且立于堂西其耦在射位俟當射大夫乃就其耦升射</small>大夫與士射袒纁襦<small>不肉袒殊於耦○襦如朱反</small>耦少退于物<small>下大夫也既發則然</small>司射釋弓矢視算與獻釋獲者釋弓矢<small>惟此二事休武主文釋弓矢耳然則擯升降不釋</small>


禮射不主皮主皮之射者勝者又射不勝者降<small>禮射謂以禮樂射也大射賓射燕射是矣不主皮者貴其容體比於禮其節比於樂不待中為雋也言不勝者降則不復升射也主皮者無侯張獸皮而射之主於獲也尚書傳曰戰鬬不可不習故於蒐狩以閑之也閑之者貫之也貫之者習之也凡祭取餘獲陳於澤然後卿大夫相與射也中者雖不中也取不中者雖中也不取何以然所以貴揖讓之取也而賤勇力之取嚮之取也於囿中勇力之取今之取也於澤宮揖讓之取也澤習禮之處非所於行禮其射又主中此主皮之射與天子大射張皮侯賓射張五采之侯燕射張獸侯○不主皮當依論語作主於中而不主於貫革為確貫革之射習戰之射也其射當亦三番故勝者又射不勝者則不復射也</small>主人亦飲于西階上<small>就射爵而飲也己無俊才不可以辭罰○疏云此謂主人在不勝之黨受罰爵之時也</small>


獲者之俎折脊脅肺臑<small>臑若膊胳觳之折以大夫之餘體○註言臑若膞胳觳之折者見科取其一不定有臑則用臑無臑則三者皆可用之唯視大夫之有無多寡取其餘體而已○臑奴報反</small>東方謂之右个<small>侯以鄉堂為面也</small>釋獲者之俎折脊脅肺皆有祭<small>皆皆獲者也祭祭肺也以言肺謂刌肺不離嫌無祭肺○獲者釋獲者之俎切肺之外皆別祭肺○刌寸本反寸上聲割也</small>大夫說矢束坐說之<small>明不自尊别也○謂拾取矢時</small>歌騶虞若采蘋皆五終射無算<small>謂衆賓繼射者衆賓無數也每一耦射歌五終也</small>


古者於旅也語<small>禮成樂備乃可以言語先王禮樂之道也疾今人慢於禮樂之盛言語無節故追道古也</small>凡旅不洗<small>敬殺</small>不洗者不祭<small>不盛</small>既旅士不入<small>從正禮也既旅則将燕矣士入齒於鄉人○從正禮當是後正禮</small>大夫後出<small>下鄉人不干其賓主之禮</small>主人送于門外再拜<small>拜送大夫尊之也主人送賓還入門揖大夫乃出拜送之</small>鄉侯上个五尋<small>上个為最上幅也八尺曰尋上幅用布四丈○橫長之數</small>中十尺<small>方者也用布五丈今官布幅廣二尺二寸旁削一寸考工記曰梓人為侯廣與崇方謂中也○中即正也廣崇皆十尺布幅廣二尺故用布五丈</small>


侯道五十弓弓二寸以為侯中<small>言侯中所取數也量侯道以狸步而云弓者侯之所取數宜用射器也正二寸者骹中之博也今文改弓為肱也○侯之遠近五十弓每弓取二寸以為侯中之數故中十尺也骹中之博謂弓弣把中側骨之處博二寸○骹苦交反</small>倍中以為躬<small>躬身也謂中之上下幅也用布各二丈○中上中下各横接一幅長二丈</small>倍躬以為左右舌<small>謂上个也居兩旁謂之个左右出謂之舌○即最上四丈之橫幅隨所目而異名左右出各一丈</small>下舌半上舌<small>半者半其出於躬者也用布三丈所以半上舌者侯人之形類也上个象臂下个象足中人張臂八尺張足六尺五八四十五六三十以此為衰也凡鄉侯用布十六丈數起侯道五十弓以計道七十弓之侯用布二十五丈二尺道九十弓之侯用布三十六丈○用布三丈橫綴下躬之下左右出於躬各五尺</small>箭籌八十<small>箭篠也籌算也籌八十者略以十耦為正貴全數其時衆寡從賓○箭竹也以竹為籌釋獲者所執之算也人四矢耦八籌也○篠息小反</small>長尺有握握素<small>握本所持處也素謂刋之也握本一作膚○握四指即四寸算長尺四寸其四寸則刋之使白也</small>楚扑長如笴刋本尺<small>刋其可持處○刋削之也○刋苦干反</small>君射則為下射上射退于物一笴既發則答君而俟<small>答對也此以下雜記也今文君射則為下</small>君樂作而后就物君袒朱襦以射<small>君尊</small>小臣以巾執矢以授<small>君尊不搢矢不挟矢授之稍屬</small>若飲君如燕則夾爵<small>謂君在不勝之黨也賓飲君如燕賓媵觚于公之禮則央爵央爵者君既卒爵復自酌</small>君國中射則皮樹中以翿旌獲白羽與朱羽糅<small>國中城中也謂燕射也皮樹獸名以翿旌獲尚文徳也今文皮樹為繁豎糅為縚古文無以○知城中是燕射者燕在寢故也賓射大射則不在國中以其燕主歡心故旌從不命之士</small>於郊則閭中以旌獲<small>於郊謂大射也大射於大學王制曰小學在公宫之左大學在郊閭獸名如驢一角或曰如驢岐蹄周書曰北唐以閭析羽為旌○疏云云大射於大學者據諸侯而言也天子大射則虞庠小學以天子大學在國中小學在郊</small>於竟則虎中龍旜<small>於竟謂與鄰國君射也畫龍於旜尚文章也通帛為旜○與鄰國君射則賓射也</small>大夫兕中各以其物獲<small>兕獸名似牛一角○大國小國大夫命數不同故云各以其物</small>士鹿中翿旌以獲唯君有射于國中其餘否<small>臣不習武事於君側也古文有作又今文無其餘否</small>君在大夫射則肉袒<small>不袒纁襦厭於君也今文無射</small>