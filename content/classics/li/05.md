---
title: "鄉射禮第五"
subtitle: ""
date: 2024-03-07T18:10:35+08:00
lastmod: 2024-04-14
draft: false
brewing: false
weight: 5
js:
    - /js/toc.js
    - /js/hashtag.js
    - /js/commentary.js
---

### 初事 {#5.0}

#### 戒賔 {#5.0.1}

鄉射之禮。主人戒賔，賔出迎再拜，主人答再拜，乃請。<small>主人，州長也，鄉大夫若在焉則稱鄉大夫也。戒，猶警也、語也。出迎，出門也。請，告也，告賔以射事。不言拜辱，此為習民以禮樂，不主為賔己也。不謀賔者，時不獻賢能，事輕也。今郡國行此禮以季春。周禮「鄉老及鄉大夫三年正月獻賢能之書於王，退而以鄉射之禮五物詢眾庶」，諸侯之鄉大夫既貢士於其君，亦用此禮射而詢眾庶乎？</small>賔禮辭，許，主人再拜，賔答再拜，主人退，賔送，再拜。<small>退，還射宮，省錄射事。</small>無介。<small>雖先飲酒，主於射也。其序賔之禮畧。</small>

#### 陳設 {#5.0.2}

乃席賔，南面，東上。<small>不言於戶牖之閒者，此射於序。</small>眾賔之席繼而西。<small>言繼者，甫欲習眾庶，未有所殊別。</small>席主人於阼階上，西面。<small>阼階，東階。</small>尊於賔席之東，兩壺，斯禁，左玄酒，皆加勺，篚在其南，東肆。<small>斯禁，禁切地無足者也。設尊者北面，西曰左，尚之也。肆，陳也。</small>

設洗于阼階東南，南北以堂深，東西當東榮，水在洗東，篚在洗西，南肆。<small>榮，屋翼也。</small>縣于洗東北，西面。<small>此縣謂磬也。縣於東方，辟射位也。但縣磬者，半天子之士，無鍾。</small>乃張侯，下綱不及地武。<small>侯，謂所射布也。綱，持舌繩也。武，迹也，中人之迹尺二寸。侯象人，綱即其足也，是以取數焉。</small>不繫左下綱，中掩束之。<small>事未至也。</small>乏參侯道，居侯黨之一，西五步。<small>容謂之乏，所以為獲者御矢也。侯道五十步，此乏去侯北十丈、西三丈。</small>

#### 速賔 {#5.0.3}

羹定。<small>肉謂之羹。定，猶孰也，謂狗孰可食。</small>主人朝服，乃速賔，賔朝服出迎，再拜，主人答再拜，退，賔送再拜。<small>速，召也，射賔輕也。戒時玄端。今郡國行此鄉射禮皮弁服，與禮為異。</small>賔及眾賔遂從之。

### 飲賔 {#5.1}

#### 迎賔拜至 {#5.1.1}

及門，主人一相出迎于門外，再拜，賔答再拜。<small>相，主人家臣，擯賛傳命者。</small>揖眾賔。<small>差卑，禮宜異。</small>主人以賔揖，先入。<small>以，猶與也。先入，入門右，西面。</small>賔厭眾賔，眾賔皆入門左，東面，北上，賔少進。<small>引手曰厭。少進，差在前也。今文皆曰揖眾賔。</small>主人以賔三揖，皆行，及階，三讓，主人升一等，賔升。<small>三讓而主人先升者，是主人先讓於賔。不俱升者，賔客之道，進宜難也。</small>主人阼階上當楣北面再拜，賔西階上當楣北面答再拜。<small>主人拜賔至此堂。</small>

#### 主人獻賔 {#5.1.2}

主人坐取爵于上篚，以降。<small>將獻賔也。</small>賔降。<small>從主人也。</small>主人阼階前西面坐奠爵，興，辭降。<small>重以主人事煩賔也。今文無阼階。</small>賔對。<small>對，答。</small>主人坐取爵，興，適洗，南面坐奠爵于篚下，盥洗。<small>盥手又洗爵，致絜敬也。古文盥皆作浣。</small>賔進，東北面辭洗。<small>必進者，方辭洗，宜違位也。言東北面，則位南於洗矣。</small>主人坐奠爵于篚，興對，賔反位。<small>反從降之位也，鄉飲酒曰「當西序東面」。</small>主人卒洗，壹揖壹讓，以賔升，賔西階上北面拜洗，主人阼階上北面奠爵，遂答拜，乃降。<small>乃降，將更盥也。古文壹皆作一。</small>賔降，主人辭降，賔對，主人卒盥，壹揖壹讓升，賔升，西階上疑立。<small>疑，止也，有矜莊之色。</small>

主人坐取爵，實之，賔席之前西北面獻賔。<small>進酒於賔也。凡進物曰獻。</small>賔西階上北面拜，主人少退。<small>少退，猶少辟也。</small>賔進受爵于席前，復位。<small>復位，西階上位。</small>主人阼階上拜送爵，賔少退。薦脯醢。<small>薦，進。</small>賔升席，自西方。<small>賔升降由下也。</small>乃設折俎。<small>牲體枝解節折，以實俎也。</small>主人阼階東疑立。

賔坐，左執爵，右祭脯醢，奠爵于薦西，興取肺，坐絕祭。<small>卻左手執本，右手絕末以祭也。肺離，上為本，下為末。</small>尚左手，嚌之。<small>嚌，甞也。右手在下，絕以授口甞之。</small>興加于俎，坐挩手，執爵，遂祭酒，興，席末坐啐酒。<small>挩，拭也。啐，甞也。古文挩作說。</small>降席，坐奠爵，拜，告旨。<small>降席，席西也。旨，美也。</small>執爵興，主人阼階上答拜，賔西階上北面坐卒爵，興，坐奠爵，遂拜，執爵興。<small>卒，盡。</small>主人阼階上答拜。

#### 賔酢主人 {#5.1.3}

賔以虛爵降。<small>將洗以酢主人。</small>主人降。<small>從賔也。降立阼階東，西面，當東序。</small>賔西階前東面坐奠爵，興，辭降，主人對，賔坐取爵，適洗，北面坐奠爵于篚下，興，盥洗。<small>賔北面盥洗，自外來。</small>主人阼階之東，南面辭洗，賔坐奠爵于篚，興對，主人反位。<small>反位，從降之位也。主人辭洗，進。</small>賔卒洗，揖讓如初，升，主人拜洗，賔答拜，興，降盥，如主人之禮。

賔升，實爵，主人之席前東南面酢主人。<small>酢，報。</small>主人阼階上拜，賔少退，主人進受爵，復位，賔西階上拜送爵。薦脯醢。主人升席，自北方。乃設折俎。

祭如賔禮。<small>祭薦俎及酒，亦嚌啐。</small>不告旨。<small>酒，己物。</small>自席前適阼階上，北面坐卒爵，興，坐奠爵，遂拜，執爵興，賔西階上北面答拜。<small>自，由也。啐酒於席末，由前降，便也。</small>主人坐奠爵于序端，阼階上再拜崇酒，賔西階上答再拜。<small>序端，東序頭也。崇，充也，謝酒惡相充滿也。</small>

#### 主人酬賔 {#5.1.4}

主人坐取觶于篚，以降。<small>將酬賔。</small>賔降，主人奠觶辭降，賔對，東面立，主人坐取觶，洗，賔不辭洗。<small>不辭洗，以其將自飲。</small>卒洗，揖讓升，賔西階上疑立。

主人實觶，酬之，阼階上北面坐奠觶，遂拜，執觶興。<small>酬，勸酒。</small>賔西階上北面答拜，主人坐祭，遂飲，卒觶，興，坐奠觶，遂拜，執觶興，賔西階上北面答拜。

主人降洗，賔降辭，如獻禮。<small>以將酌己。</small>升，不拜洗。<small>酬禮殺也。</small>賔西階上立。

主人實觶，賔之席前，北面。<small>酬賔。</small>賔西階上拜，主人坐奠觶于薦西，賔辭，坐取觶以興，反位。<small>賔辭，辭主人復親酌己。</small>主人阼階上拜送，賔北面坐奠觶于薦東，反位。<small>酬酒不舉。</small>

#### 主人獻眾賔 {#5.1.5}

主人揖降，賔降，東面立于西階西，當西序。<small>主人將與眾賔為禮，賔謙，不敢獨居堂。</small>主人西南面三拜眾賔，眾賔皆答壹拜。<small>三拜，示徧也。壹拜，不備禮也。獻賔畢，乃與眾賔拜，敬不能並。</small>主人揖升，坐取爵于序端，降洗，升實爵，西階上獻眾賔，眾賔之長升拜受者三人。<small>長，其老者。言三人，則眾賔多矣，國以多德行道藝為榮，何常數之有乎？</small>主人拜送。<small>送拜爵於眾賔右。</small>

坐祭，立飲，不拜既爵，授主人爵，降復位。<small>既，盡。</small>眾賔皆不拜，受爵，坐祭，立飲。<small>自第四已下又不拜受爵，禮彌畧。</small>每一人獻則薦諸其席。<small>諸，於。</small>眾賔辯有脯醢。<small>薦於其位。</small>主人以虛爵降，奠于篚。<small>不復用。</small>

#### 一人舉觶 {#5.1.6}

揖讓升，賔厭眾賔升，眾賔皆升，就席。

一人洗，舉觶於賔。<small>一人，主人之吏。</small>升實觶，西階上坐奠觶，拜，執觶興，賔席末答拜，舉觶者坐祭，遂飲，卒觶，興，坐奠觶，拜，執觶興，賔答拜。

降洗，升實之，西階上北面。<small>將進奠觶。</small>賔拜。<small>拜受觶。</small>舉觶者進，坐奠觶于薦西。<small>不授，賤不敢也。</small>賔辭，坐取以興。<small>若親受然。</small>舉觶者西階上拜送，賔反奠于其所，舉觶者降。

#### 遵入獻酢之禮 {#5.1.7}

大夫若有遵者，則入門左。<small>謂此鄉之人為大夫者也。謂之遵者，方以禮樂化民，欲其遵法之也。其士也，於旅乃入。鄉大夫士非鄉人，禮亦然，主於鄉人耳。今文遵為僎。</small>主人降。<small>迎大夫於門內也。不出門，別於賔。</small>賔及眾賔皆降，復初位。<small>不敢居堂，俟大夫入也。初位，門內東面。</small>主人揖讓，以大夫升，拜至，大夫答拜。

主人以爵降，大夫降，主人辭降，大夫辭洗，如賔禮，席于尊東。<small>尊東，明與賔夾尊也。不言東上，統於尊也。</small>升，不拜洗，主人實爵，席前獻于大夫，大夫西階上拜，進受爵，反位，主人大夫之右拜送，大夫辭加席，主人對，不去加席。<small>辭之者，謙不以己尊加賢者也。不去者，大夫再重席，正也。賔一重席。</small>乃薦脯醢。大夫升席。設折俎。祭如賔禮，不嚌肺，不啐酒，不告旨，西階上卒爵，拜，主人答拜。<small>凡所不者，殺於賔也。大夫升席由東方。</small>

大夫降洗。<small>將酢主人也。大夫若眾則辯獻，長乃酢。</small>主人復阼階，降辭如初，卒洗，主人盥。<small>盥者，雖將酌自飲，尊大夫，不敢褻。</small>揖讓升，大夫授主人爵于兩楹閒，復位，主人實爵，以酢于西階上，坐奠爵，拜，大夫答拜，坐祭，卒爵，拜，大夫答拜，主人坐奠爵于西楹南，再拜崇酒，大夫答拜。

主人復阼階，揖降。<small>將升賔。</small>大夫降，立于賔南。<small>雖尊，不奪人之正禮。</small>主人揖讓，以賔升，大夫及眾賔皆升，就席。

#### 合樂樂賔 {#5.1.8}

席工于西階上，少東，樂正先升，北面立于其西。<small>言少東者，明樂正西側階，不欲大東，辟射位。</small>工四人，二瑟，瑟先，相者皆左何瑟、面鼓、執越、內弦、右手相，入，升自西階，北面，東上，工坐，相者坐授瑟，乃降。<small>瑟先，賤者先就事也。相，扶工也。面，前也，鼓在前，變於君也。執越、內弦、右手相，由便也。越，瑟下孔，所以發越其聲也。前越言執者，內有弦結，手入之淺也。相者降，立西方。</small>笙入，立于縣中，西面。<small>堂下樂相從也。縣中，磬東立西面。</small>乃合樂，周南關雎、葛覃、卷耳，召南鵲巢、采蘩、采蘋。<small>不歌、不笙、不閒，志在射，畧於樂也。不畧合樂者，周南召南之風，鄉樂也，不可畧其正也。昔大王、王季、文王始居岐山之陽，躬行召南之教，以成王業，至三分天下，乃宣周南、召南之化，本其德之初，「刑于寡妻，至于兄弟，以御于家邦」，故謂之鄉樂，用之房中以及朝庭饗燕、鄉射、飲酒，此六篇其風化之原也，是以合金石絲竹而歌之。</small>工不興，告于樂正曰「正歌備」。<small>不興者，瞽矇禮畧也。</small>樂正告于賔，乃降。<small>樂正降者，堂上正樂畢也。降，立西階東，北面。</small>

#### 獻工與笙 {#5.1.9}

主人取爵于上篚，獻工，大師則為之洗。<small>尊之也。君賜大夫樂，又從之以其人，謂之大師。</small>賔降，主人辭降。<small>大夫不降，尊也。</small>工不辭洗，卒洗，升實爵，工不興，左瑟，一人拜受爵。<small>左瑟，辟主人授爵也。一人，無大師則工之長者。</small>主人阼階上拜送爵。薦脯醢。使人相祭。<small>人，相者。</small>工飲，不拜既爵，授主人爵，眾工不拜受爵，祭飲，辯有脯醢，不祭。<small>祭飲不興受爵，坐祭坐飲。</small>

不洗，遂獻笙于西階上。<small>不洗者，賤也。眾工而不洗矣，而著笙不洗者，笙賤於眾工，正君賜之，猶不洗也。</small>笙一人拜于下，盡階，不升堂，受爵，主人拜送爵，階前坐祭，立飲，不拜既爵，升授主人爵，眾笙不拜，受爵，坐祭，立飲，辯有脯醢，不祭，主人以爵降，奠于篚，反升，就席。<small>亦揖讓以賔升，眾賔皆升。</small>

#### 立司正 {#5.1.10}

主人降席自南方。<small>禮殺，由便。</small>側降。<small>賔不從降。</small>作相為司正，司正禮辭，許諾，主人再拜，司正答拜。<small>爵備樂畢，將留賔以事，為有解倦失禮，立司正以監之，察儀法也，詩云「既立之監，或佐之史」。</small>

主人升就席，司正洗觶，升自西階，由楹內適阼階上，北面受命于主人。<small>洗觶者，當酌以表其位、顯其事也。楹內，楹北。</small>西階上北面請安于賔。<small>傳主人之命。</small>賔禮辭，許，司正告于主人，遂立于楹閒以相拜。<small>相，謂賛主人及賔相拜之辭。</small>主人阼階上再拜，賔西階上答再拜，皆揖就席。<small>為已安也。今文揖為升。</small>

司正實觶，降自西階，中庭北面坐奠觶，興，退，少立。<small>奠觶，表其位也。少立，自脩正，慎其位也。古文曰少退立。</small>進，坐取觶，興，反坐，不祭，遂卒觶，興，坐奠觶，拜，執觶興，洗，北面坐奠于其所。<small>今文坐取觶無進，又曰坐奠之拜。</small>興，少退，北面立于觶南。<small>立觶南，亦其故擯位。</small>未旅。<small>旅，序也。未以次序相酬，以將射也，旅則禮終也。</small>

### 射事第一番 {#5.2}

#### 司射請射 {#5.2.1}

三耦俟于堂西，南面，東上。<small>司正既立，司射選弟子之中德行道藝之高者以為三耦，使俟事於此。</small>司射適堂西，袒決遂，取弓于階西，兼挾乘矢，升自西階，階上北面告于賔曰「弓矢既具，有司請射」。<small>司射，主人之吏也。於堂西袒決遂者，主人無次，隱蔽而已。袒，左免衣也。決，猶闓也，以象骨為之，著右大擘指以鉤弦闓體也。遂，射韝也，以韋為之，所以遂弦者也，其非射時則謂之拾，拾，斂也，所以蔽膚斂衣也。方持弦矢曰挾。乘矢，四矢也。大射曰「挾乘矢於弓外，見鏃於弣，右巨指鉤弦」。古文挾皆作接。</small>賔對曰「某不能，為二三子許諾」。<small>言某不能，謙也。二三子，謂眾賔已下。</small>司射適阼階上，東北面告于主人曰「請射于賔，賔許」。

#### 弟子納射器 {#5.2.2}

司射降自西階，階前西面，命弟子納射器。<small>弟子，賔黨之年少者也。納，內也。射器，弓矢決拾旌中籌楅豐也。賔黨東面，主人之吏西面。</small>乃納射器，皆在堂西，賔與大夫之弓倚于西序，矢在弓下，北括，眾弓倚于堂西，矢在其上。<small>上，堂西廉。矢亦北括。</small>主人之弓矢在東序東。<small>亦倚于東序也。矢在其下，北括。</small>

#### 司射比三耦 {#5.2.3}

司射不釋弓矢，遂以比三耦於堂西，三耦之南，北面，命上射曰「某御於子」，命下射曰「子與某子射」。<small>比，選次其才相近者也。古文曰某從於子。</small>

#### 司馬命張侯倚旌 {#5.2.4}

司正為司馬。<small>兼官，由便也。立司正，為涖酒爾，今射，司正無事。</small>司馬命張侯，弟子說束，遂繫左下綱。<small>事至也。今文說皆作稅。</small>司馬又命獲者「倚旌于侯中」。<small>為當負侯也。獲者，亦弟子也，謂之獲者，以事名之。</small>獲者由西方，坐取旌，倚于侯中，乃退。

#### 樂正遷樂 {#5.2.5}

樂正適西方，命弟子賛工，遷樂于下。<small>當辟射也。賛，佐也。遷，徙也。</small>弟子相工，如初入，降自西階，阼階下之東南，堂前三笴，西面北上坐。<small>笴，矢幹也。今文無南。</small>樂正北面立于其南。<small>北面，鄉堂，不與工序也。</small>

#### 三耦取弓矢俟射 {#5.2.6}

司射猶挾乘矢，以命三耦「各與其耦讓取弓矢，拾」。<small>猶，有故之辭。拾，更也。</small>三耦皆袒決遂，有司左執弣，右執弦而授弓。<small>有司，弟子納射器者也。凡納射器者，皆執以俟事。</small>遂授矢。<small>受於納矢而授之。</small>三耦皆執弓，搢三而挾一个。<small>未違俟處也。搢，插也，插於帶右。</small>司射先立于所設中之西南，東面，三耦皆進，由司射之西，立于其西南，東面北上而俟。

#### 司射誘射 {#5.2.7}

司射東面立于三耦之北，搢三而挾一个。<small>為當誘射也。固東面矣，復言之者，明卻時還。</small>揖進，當階北面揖，及階揖，升堂揖，豫則鉤楹內，堂則由楹外，當左物，北面揖。<small>鉤楹，繞楹而東也。序無室，可以深也。周立四代之學於國，而又以有虞氏之庠為鄉學，鄉飲酒義曰「主人迎賔于庠門外」是也，庠之制有堂有室也。今言豫者，謂州學也，讀如「成周宣謝災」之謝。周禮作序，凡屋無室曰謝，宜從謝。州立謝者，下鄉也。左物，下物也。今文豫為序，序乃夏后氏之學，亦非也。</small>及物揖，左足履物，不方足，還視侯中，俯正足。<small>方，猶併也。志在於射，左足至，右足還併足，則是立也，南面視侯之中，乃俯視併正其足。</small>不去旌。<small>以其不獲。</small>誘射。<small>誘，猶教也。</small>將乘矢。<small>將，行也。行四矢，象有事於四方。</small>執弓不挾，右執弦。<small>不挾，矢盡。</small>南面揖，揖如升射，降，出于其位南，適堂西，改取一个，挾之。<small>改，更也。不射而挾之，示有事也。今文曰適序西。</small>遂適階西，取扑，搢之，以反位。<small>扑，所以撻犯教者，書云「扑作教刑」。</small>

#### 三耦射 {#5.2.8}

司馬命獲者執旌以負侯。<small>欲令射者見侯與旌，深有志於中。</small>獲者適侯，執旌負侯而俟。<small>俟，待也。今文俟為立。</small>司射還，當上耦，西面作上耦射。<small>還，左還也。作，使也。</small>司射反位，上耦揖進，上射在左，並行，當階北面揖，及階揖，上射先升三等，下射從之，中等。<small>中，猶閒也。</small>上射升堂，少左，下射升，上射揖，並行。<small>並，併也，併東行。</small>皆當其物，北面揖，及物揖，皆左足履物，還視侯中，合足而俟。

司馬適堂西，不決遂，袒執弓。<small>不決遂，因不射，不備。</small>出于司射之南，升自西階，鉤楹，由上射之後，西南面立于物閒，右執簫，南揚弓，命去侯。<small>鉤楹，以當由上射者之後也。簫，弓末也。大射曰「左執弣」。揚，猶舉也。</small>獲者執旌許諾，聲不絕，以至于乏，坐，東面偃旌，興而俟。<small>聲不絕，不以宮商，不絕而已，鄉射威儀省。偃，猶仆也。</small>

司馬出于下射之南，還其後，降自西階，反由司射之南，適堂西，釋弓，襲，反位，立于司射之南。<small>圍下射者，明為二人命去侯。</small>司射進，與司馬交于階前，相左，由堂下西階之東，北面視上射，命曰「無射獲，無獵獲」，上射揖，司射退，反位。<small>射獲，謂矢中人也。獵，矢從傍。</small>

乃射，上射既發，挾弓矢，而后下射射，拾發，以將乘矢。<small>古文而后作後，非也。孝經說然后，曰「后者，後也」，當從后。</small>獲者坐而獲。<small>射者中則大言獲。獲，得也。射，講武，田之類，是以中為獲也。</small>舉旌以宮，偃旌以商。<small>宮為君，商為臣，聲和律呂相生。</small>獲而未釋獲。<small>但大言獲，未釋其筭。</small>

卒射，皆執弓，不挾，南面揖，揖如升射。<small>不挾，亦右執弦，如司射。</small>上射降三等，下射少右，從之，中等，並行，上射於左。<small>降，下。</small>與升射者相左，交于階前，相揖，由司馬之南，適堂西，釋弓，說決拾，襲而俟于堂西，南面，東上。三耦卒射，亦如之。

司射去扑，倚于西階之西，升堂，北面告于賔曰「三耦卒射」。<small>去扑乃升，不敢佩刑器即尊者之側。</small>賔揖。<small>以揖然之。</small>

#### 取矢委楅 {#5.2.9}

司射降，搢扑，反位，司馬適堂西，袒執弓，由其位南，進，與司射交于階前，相左，升自西階，鉤楹，自右物之後，立于物閒，西南面，揖弓，命取矢。<small>揖，推之也。</small>獲者執旌許諾，聲不絕，以旌負侯而俟。<small>俟弟子取矢，以旌指教之。</small>

司馬出于左物之南，還其後，降自西階，遂適堂前，北面立于所設楅之南，命弟子設楅。<small>楅，猶幅也，所以承笴齊[^1]矢者。</small>乃設楅于中庭，南當洗，東肆。<small>東肆，統於賔。</small>司馬由司射之南，退，釋弓于堂西，襲，反位。弟子取矢，北面坐委于楅，北括，乃退。

司馬襲進，當楅南，北面坐，左右撫矢而乘之。<small>撫，拊之也。就委矢左右手撫而四四數分之也。上既言襲矣，復言之者，嫌有事即袒也。凡事，升堂乃袒。</small>若矢不備，則司馬又袒執弓，如初，升命曰「取矢不索」。<small>索，猶盡也。</small>弟子自西方應曰「諾」，乃復求矢，加于楅。<small>增故曰加。曏獲者許諾，至此弟子曰諾，事同，互相明。</small>

[^1]: 齊：原脫，朱子曰「注脫齊字，據疏文補之」。

### 射事第二番 {#5.3}

#### 司射請射比耦 {#5.3.1}

司射倚扑于階西，升，請射于賔，如初，賔許諾，賔主人大夫若皆與射則遂告于賔，適阼階上告于主人，主人與賔為耦。<small>言若者，或射或否，在時欲耳。射者繹己之志，君子務焉。大夫，遵者也。告賔曰「主人御于子」，告主人曰「子與賔射」。</small>遂告于大夫，大夫雖眾，皆與士為耦，以耦告于大夫曰「某御於子」。<small>大夫皆與士為耦，謙也，來觀禮，同爵自相與耦則嫌自尊別也。大夫為下射而云御於子，尊大夫也。士，謂眾賔之在下者及羣士來觀禮者也。禮，一命已下，齒于鄉里。</small>西階上北面作眾賔射。<small>作，使。</small>

司射降，搢扑，由司馬之南適堂西，立比眾耦。<small>眾耦，大夫耦及眾賔也。命大夫之耦曰「子與某子射」，其命眾耦如三耦。</small>眾賔將與射者皆降，由司馬之南適堂西，繼三耦而立，東上，大夫之耦為上，若有東面者則北上。<small>言若有者，大夫士來觀禮及眾賔多無數也。</small>賔主人與大夫皆未降。<small>言未降者，見其志在射。</small>司射乃比眾耦辯。<small>眾賔射者降，比之，耦乃徧。</small>

#### 三耦拾取矢 {#5.3.2}

遂命三耦拾取矢，司射反位。<small>反位者，俟其袒決遂來。</small>三耦拾取矢，皆袒決遂，執弓，進立于司馬之西南。<small>必袒決遂者，明將有射事。</small>司射作上耦取矢。<small>作之者，還當上耦，如作射。</small>司射反位，上耦揖進，當楅北面揖，及楅揖。<small>當楅，楅正南之東西。</small>上射東面，下射西面，上射揖進，坐，橫弓，卻手自弓下取一个，兼諸弣，順羽且興，執弦而左還，退反位，東面揖。<small>橫弓者，南踣弓也。卻手由弓下取矢者，以左手在弓表，右手從裏取之，便也。兼并矢於弣，當順羽，既又當執弦也。順羽者，手放而下，備不整理也。不言毋周，在阼非君，周可也。</small>下射進，坐，橫弓，覆手自弓上取一个，興，其他如上射。<small>覆手由弓上取矢者，以左手在弓裏，右手從表取之，亦便。</small>既拾取乘矢，揖，皆左還，南面揖，皆少進，當楅南，皆左還，北面，搢三挾一个。<small>楅南，鄉當楅之位。</small>揖，皆左還，上射於右。<small>上射轉居右，便其反位也。下射左還，少南行，乃西面。</small>與進者相左，相揖，退[^2]反位。<small>相左，皆由進者之北。</small>三耦拾取矢，亦如之。後者遂取誘射之矢，兼乘矢而取之，以授有司于西方，而后反位。<small>取誘射之矢，挾五个。弟子逆受於東面位之後。</small>

[^2]: 退：據唐石經補。錢大昕云宋本及大射均有，此處退字亦不可少。

#### 眾賔受弓矢序立 {#5.3.3}

眾賔未拾取矢，皆袒決遂，執弓，搢三挾一个，由堂西進，繼三耦之南而立，東面，北上，大夫之耦為上。<small>未，猶不也。眾賔不拾者，未射，無楅上矢也。言此者，嫌眾賔三耦同倫。初時有射者，後乃射有拾取矢，禮也。</small>

#### 司射作射請釋獲 {#5.3.4}

司射作射如初，一耦揖升如初，司馬命去侯，獲者許諾，司馬降，釋弓反位，司射猶挾一个，去扑，與司馬交于階前，升，請釋獲于賔。<small>猶，有故之辭。司射既誘射，恆執弓挾矢，以掌射事，備尚未知，當教之也，今三耦卒射，眾足以知之矣，猶挾之者，君子不必也。</small>賔許，降，搢扑，西面立于所設中之東，北面命釋獲者設中，遂視之。<small>視之，當教之。</small>釋獲者執鹿中，一人執筭以從之。<small>鹿中，謂射於謝也，於庠當兕中。</small>釋獲者坐設中，南當楅，西當西序，東面，興受筭，坐實八筭于中，橫委其餘于中西，南末，興，共而俟。<small>興還北面受筭，反東面實之。</small>司射遂進，由堂下，北面命曰「不貫不釋」。<small>貫，猶中也，不中正不釋筭也。古文貫作關。</small>上射揖，司射退反位，釋獲者坐取中之八筭，改實八筭于中，興，執而俟。<small>執所取筭。</small>

#### 三耦釋獲而射 {#5.3.5}

乃射，若中，則釋獲者坐而釋獲，每一个釋一筭，上射於右，下射於左，若有餘筭，則反委之。<small>委餘筭，禮尚異也。委之，合於中西。</small>又取中之八筭，改實八筭于中，興，執而俟。三耦卒射。

#### 賔主人射 {#5.3.6}

賔主人大夫揖，皆由其階降，揖，主人堂東袒決遂，執弓，搢三挾一个，賔於堂西亦如之，皆由其階，階下揖，升堂揖，主人為下射，皆當其物，北面揖，及物揖，乃射。

卒，南面揖，皆由其階，階上揖，降階揖，賔序西，主人序東，皆釋弓，說決拾，襲，反位，升，及階揖，升堂揖，皆就席。<small>或言堂、或言序，亦為庠謝互言也。賔主人射，大夫止於堂西。</small>

#### 大夫與耦射 {#5.3.7}

大夫袒決遂，執弓，搢三挾一个，由堂西出于司射之西，就其耦，大夫為下射，揖進，耦少退，揖如三耦，及階，耦先升。

卒射，揖如升射，耦先降，降階，耦少退，皆釋弓于堂西，襲，耦遂止于堂西，大夫升就席。<small>耦於庭不並行，尊大夫也。在堂如上射之儀，近其事，得申。</small>

#### 眾賔繼射釋獲告卒射 {#5.3.8}

眾賔繼射，釋獲皆如初，司射所作，唯上耦。<small>於是言唯上耦者，嫌賔主人射亦作之。大射三耦卒射，司射請于公及賔。</small>

卒射，釋獲者遂以所執餘獲升自西階，盡階，不升堂，告于賔曰「左右卒射」，降，反位，坐委餘獲于中西，興，共而俟。<small>司射不告卒射者，釋獲者於是有事，宜終之也。餘獲，餘筭也，無餘筭則空手耳。俟，俟數也。</small>

#### 司馬命取矢乘矢 {#5.3.9}

司馬袒決執弓，升命取矢如初，獲者許諾，以旌負侯如初，司馬降，釋弓，反位，弟子委矢如初，大夫之矢則兼束之以茅，上握焉。<small>兼束大夫矢，優之，是以不拾也。束于握上，則兼取之，順羽便也。握，謂中央也。不束主人矢，不可以殊於賔也。言大夫之矢，則矢有題識也，「肅慎氏貢楛矢，銘其括」。今文上作尚。</small>

司馬乘矢如初。

#### 數獲 {#5.3.10}

司射遂適西階西，釋弓，去扑，襲，進由中東，立于中南，北面視筭。<small>釋弓去扑，射事已。</small>釋獲者東面于中西坐，先數右獲。<small>固東面矣，復言之者，為其少南就右獲。</small>二筭為純。<small>純，猶全也，耦陰陽。</small>一純以取，實于左手，十純則縮而委之。<small>縮，從也，於數者東西為從。古文縮皆為蹙。</small>每委異之。<small>易校數。</small>有餘純則橫於下。<small>又異之也。自近為下。</small>一筭為奇，奇則又縮諸純下。<small>奇，猶虧也。又從之。</small>興，自前適左，東面。<small>起由中西[^3]，就左獲，少北於故，東面鄉之。</small>坐兼斂筭，實于左手，一純以委，十則異之。<small>變於右。</small>其餘如右獲。<small>謂所縮所橫。</small>

[^3]: 西：原作東，據嚴本校勘記改。

司射復位，釋獲者遂進取賢獲，執以升，自西階，盡階，不升堂，告于賔。<small>賢獲，勝黨之筭也。齊之而取其餘。</small>若右勝，則曰右賢於左，若左勝，則曰左賢於右，以純數告，若有奇者，亦曰奇。<small>賢，猶勝也。言賢者，射之以中為儁也。假如右勝，告曰右賢於左若干純、若干奇。</small>若左右鈞，則左右皆執一筭以告，曰左右鈞，降復位，坐兼斂筭，實八筭于中，委其餘于中西，興，共而俟。

#### 飲不勝者 {#5.3.11}

司射適堂西，命弟子設豐。<small>將飲不勝者。設豐，所以承其爵也。豐形蓋似豆而卑。</small>弟子奉豐升，設于西楹之西，乃降。勝者之弟子洗觶，升酌，南面坐奠于豐上，降，袒執弓，反位。<small>勝者之弟子，其少者也。耦不酌，下無能也。酌者不授爵，畧之也。執弓反射位，不俟其黨，已酌有事。</small>司射遂袒執弓，挾一个，搢扑，北面于三耦之南，命三耦及眾賔「勝者皆袒決遂，執張弓，<small>執張弓，言能用之也，右手執弦，如卒射。</small>不勝者皆襲，說決拾，卻左手，右加弛弓于其上，遂以執弣」。<small>固襲、說決拾矣，復言之者，起勝者也。執弛弓，言不能用之也。兩手執弣，又不得執弦。</small>

司射先反位。<small>居前，俟所命來。</small>三耦及眾射者皆與其耦進立于射位，北上，司射作升飲者如作射，一耦進揖如升射，及階，勝者先升，升堂，少右。<small>先升，尊賢也。少右，辟飲者也，亦相飲之位。</small>不勝者進，北面坐取豐上之觶，興，少退，立卒觶，進，坐奠于豐下，興，揖。<small>立卒觶，不祭不拜，受罰爵，不備禮也。右手執觶，左手執弓。</small>不勝者先降。<small>後升先降，畧之，不由次。</small>與升飲者相左，交于階前，相揖，出于司馬之南，遂適堂西，釋弓，襲而俟。<small>俟復射。</small>有執爵者。<small>主人使賛者代弟子酌也。於既升飲而升自西階，立于序端。</small>執爵者坐取觶，實之，反奠于豐上，升飲者如初。<small>每者輒酌，以至於徧。</small>三耦卒飲。

賔主人大夫不勝則不執弓，執爵者取觶，降洗，升實之，以授于席前。<small>優尊也。</small>受觶，以適西階上，北面立飲。<small>受罰爵者不宜自尊別。</small>卒觶，授執爵者，反就席。大夫飲則耦不升。<small>以賔主人飲耦在上，嫌其升。</small>若大夫之耦不勝，則亦執弛弓，特升飲。<small>尊者可以孤，無能[^4]。</small>

[^4]: 無能：諸本作無能對。

眾賔繼飲，射爵者辯，乃徹豐與觶。<small>徹，猶除也。設豐者反豐於堂西，執爵者反觶於篚。</small>

#### 司馬獻獲者 {#5.3.12}

司馬洗爵，升實之以降，獻獲者于侯。<small>鄉人獲者賤，明其主以侯為功得獻也。</small>薦脯醢，設折俎，俎與薦皆三祭。<small>皆三祭，為其將祭侯也，祭侯三處也。</small>獲者負侯，北面拜受爵，司馬西面拜送爵。<small>負侯，負侯中也。拜送爵不同面者，辟正主也。其設薦俎，西面錯，以南為上，為受爵于侯，薦之於位。古文曰再拜受爵。</small>

獲者執爵，使人執其薦與俎從之，適右个，設薦俎。<small>獲者以侯為功，是以獻焉。人，謂主人賛者，上設薦俎者也，為設籩在東、豆在西、俎當其北也。言使設，新之。</small>獲者南面坐，左執爵，祭脯醢，執爵興，取肺，坐祭，遂祭酒。<small>為侯祭也。亦二手祭酒反注，如大射。</small>興，適左个，中皆如之。<small>先祭左个後中者，以外即之至中，若神在中也。</small>左个之西北三步，東面設薦俎，獲者薦右東面立飲，不拜既爵。<small>不就乏者，明其享侯之餘也。立飲薦右，近司馬，於是司馬北面。</small>司馬受爵，奠于篚，復位。

獲者執其薦，使人執俎從之，辟設于乏南。<small>遷設薦俎就乏，明己所得禮也。言辟之者，不使當位，辟舉旌偃旌也。設于南，右之也。凡他薦俎，皆當其位之前。</small>獲者負侯而俟。

#### 司射獻釋獲者 {#5.3.13}

司射適階西，釋弓矢，去扑，說決拾，襲，適洗，洗爵，升實之，以降，獻釋獲者于其位，少南。薦脯醢折俎，有祭。<small>不當其位，辟中。</small>釋獲者薦右東面拜受爵，司射北面拜送爵。

釋獲者就其薦坐，左執爵，祭脯醢，興取肺，坐祭，遂祭酒，興，司射之西，北面立飲，不拜既爵，司射受爵，奠于篚。

釋獲者少西辟薦，反位。<small>辟薦少西之者，為復射妨司射視筭也，亦辟俎。</small>

### 射事第三番 {#5.4}

#### 司射又請射命耦反射位 {#5.4.1}

司射適堂西，袒決遂，取弓于階西，挾一个，搢扑以反位。<small>為將復射。</small>司射去扑，倚于階西，升，請射于賔如初，賔許。

司射降，搢扑，由司馬之南適堂西，命三耦及眾賔「皆袒決遂，執弓就位」。<small>位，射位也。不言射者，以當序取矢。</small>司射先反位。<small>言先三耦及眾賔也。既命之，即反位，不俟之也。曏不言先三耦，未有拾取矢位，無所先。</small>三耦及眾賔皆袒決遂，執弓，各以其耦進，反于射位。<small>以，猶與也。今文以為與。</small>

#### 三耦賔主人大夫眾賔皆拾取矢 {#5.4.2}

司射作拾取矢，三耦拾取矢如初，反位。

賔主人大夫降揖如初。主人堂東，賔堂西，皆袒決遂，執弓，皆進階前揖。<small>南面相俟而揖行也。</small>及楅揖，拾取矢如三耦。<small>及楅，當楅東西也。主人西面，賔東面，相揖拾取矢。不北面揖，由便也。</small>卒，北面，搢三挾一个。<small>亦於三耦為之位。</small>揖退。<small>皆已揖左還，各由其塗反位。</small>賔堂西，主人堂東，皆釋弓矢，襲，及階揖，升堂揖，就席。<small>將袒先言主人，將襲先言賔，尊賔也。</small>

大夫袒決遂，執弓，就其耦。<small>降袒決遂於堂西，就其耦於射位，與之拾取矢。</small>揖皆進如三耦，耦東面，大夫西面，大夫進坐，說矢束。<small>說矢束者，下耦，以將拾取。</small>興反位，而后耦揖進坐，兼取乘矢，順羽而興，反位，揖。<small>兼取乘矢者，尊大夫，不敢與之拾也。相下相尊，君子之所以相接也。</small>大夫進坐，亦兼取乘矢，如其耦，北面，搢三挾一个。<small>亦於三耦為之位。</small>揖退，耦反位，大夫遂適序西，釋弓矢，襲，升即席。<small>大夫不序於下，尊也。</small>

眾賔繼拾取矢，皆如三耦，以反位。

#### 司射請以樂節射 {#5.4.3}

司射猶挾一个以進，作上射如初，一耦揖升如初。<small>進，前也。曏言還當上耦西面，是言進，終始互相明也。今文或言作升射。</small>司馬升，命去侯，獲者許諾，司馬降，釋弓反位，司射與司馬交于階前，去扑，襲，升，請以樂樂于賔，賔許諾，司射降，搢扑，東面命樂正曰「請以樂樂于賔，賔許」。<small>東面，於西階之前也。不就樂正命之者，傳尊者之命於賤者，遙號令[^5]之可也。樂正亦許諾，猶北面不還，以賔在堂。</small>司射遂適階閒，堂下北面命曰「不鼓不釋」。<small>不與鼓節相應，不釋筭也。鄉射之鼓五節，歌五終，所以將八矢，一節之閒當拾發，四節四拾，其一節先以聽也。</small>上射揖，司射退反位。

[^5]: 令：嚴本校勘記作命，與疏合。

樂正東面命大師曰「奏騶虞，閒若一」。<small>東面者，進還鄉大師也。騶虞，國風召南之詩篇也，射義曰「騶虞者，樂官備也」。其詩有「一發五豝、五豵，于嗟騶虞」之言，樂得賢者眾多，嘆思至仁之人以充其官。此天子之射節也，而用之者，方有樂賢之志，取其宜也，其他賔客鄉[^6]大夫則歌采蘋。閒若一者，重節。</small>大師不興，許諾，樂正退反位。

[^6]: 鄉：嚴本校勘記作卿，與射義合。

#### 三耦賔主人大夫眾賔以樂射 {#5.4.4}

乃奏騶虞以射，三耦卒射，賔主人大夫眾賔繼射，釋獲如初，卒射，降。<small>皆應鼓與歌之節乃釋筭。降者，眾賔。</small>釋獲者執餘獲，升告左右卒射如初。<small>卒，已也。今文曰告于賔。</small>

#### 樂射取矢數矢 {#5.4.5}

司馬升，命取矢，獲者許諾，司馬降，釋弓反位。

弟子委矢，司馬乘之，皆如初。

#### 樂射視算告獲 {#5.4.6}

司射釋弓視筭，如初。<small>筭，獲筭也。今文曰視數也。</small>

釋獲者以賢獲與鈞告，如初，降復位。

#### 樂射飲不勝者 {#5.4.7}

司射命設豐，設豐、實觶如初，遂命勝者執張弓、不勝者執弛弓，升飲如初。

#### 拾取矢授有司 {#5.4.8}

司射猶袒決遂，左執弓，右執一个，兼諸弦，面鏃，適堂西以命拾取矢，如初。<small>側持弦矢曰執。面，猶尚也。并矢於弦，尚其鏃，將止，變於射也。</small>司射反位。

三耦及賔主人大夫眾賔皆袒決遂，拾取矢，如初，矢不挾，兼諸弦弣以退，不反位，遂授有司于堂西。<small>不挾，亦謂執之如司射也。不以反射位授有司者，射禮畢。</small>辯拾取矢，揖，皆升就席。<small>謂賔大夫及眾賔也。相俟堂西，進立于西階之前，主人以賔揖升，大夫及眾賔從升，立時少退于大夫，三耦及弟子自若留下。</small>

#### 退諸射器 {#5.4.9}

司射乃適堂西，釋弓，去扑，說決拾，襲，反位。司馬命弟子說侯之左下綱而釋之。<small>說，解也。釋之，不復射，奄束之。</small>命獲者以旌退，命弟子退楅。司射命釋獲者退中與筭而俟。<small>諸所退皆俟堂西，備復射也。旌言以者，旌恆執也。獲者、釋獲者亦退其薦俎。</small>

### 射後飲酒 {#5.5}

#### 旅酬 {#5.5.1}

司馬反為司正，退復觶南而立。<small>當監旅酬。</small>樂正命弟子賛工即位，弟子相工，如其降也，升自西階，反坐。<small>賛工遷樂也。降時如初入。樂正反自西階東，北面。</small>

賔北面坐取俎西之觶，興，阼階上北面酬主人，主人降席，立于賔東，賔坐奠觶，拜，執觶興，主人答拜，賔不祭，卒觶，不拜，不洗，實之，進東南面。<small>所不者，酬而禮殺也。賔立飲。</small>主人阼階上北面拜，賔少退。<small>少退，少逡遁也。</small>主人進受觶，賔主人之西北面拜送。<small>旅酬而同階，禮殺也。</small>賔揖，就席。

主人以觶適西階上酬大夫，大夫降席，立于主人之西，如賔酬主人之禮。<small>其既實觶，進西南面，立鄉所酬。</small>主人揖，就席。若無大夫，則長受酬，亦如之。<small>長，謂以長幼之次酬眾賔。</small>

司正升自西階相旅，作受酬者曰「某酬某子」。<small>某者字也，某子者氏也，稱酬者之字、受酬者曰某子，旅酬下為上，尊之也。春秋傳曰「字不若子」，此言「某酬某子」者，射禮畧於飲酒，飲酒言「某子受酬」，以飲酒為主。</small>受酬者降席，司正退立于西序端，東面。<small>退立，俟後酬者也。始升相，立階西北面。</small>眾受酬者拜興飲皆如賔酬主人之禮，辯，遂酬在下者，皆升受酬于西階上。<small>在下，謂賔黨也。鄉飲酒記曰「主人之賛者西面北上，不與，無筭爵，然後與」，此異於賔。</small>卒受者以觶降，奠于篚。

#### 司正使二人舉觶 {#5.5.2}

司正降復位，使二人舉觶于賔與大夫。<small>二人，主人之賛者。</small>舉觶者皆洗觶，升實之，西階上北面，皆坐奠觶，拜，執觶興，賔與大夫皆席末答拜，舉觶者皆坐祭，遂飲，卒觶，興，坐奠觶，拜，執觶興，賔與大夫皆答拜。

舉觶者逆降，洗，升實觶，皆立于西階上，北面，東上，賔與大夫拜，舉觶者皆進，坐奠于薦右。<small>坐奠之，不敢授。</small>賔與大夫辭，坐受觶以興。<small>辭，辭其坐奠觶。</small>舉觶者退反位，皆拜送，乃降，賔與大夫坐，反奠于其所，興。<small>不舉者，盛禮已崇。古文曰反坐。</small>

若無大夫，則唯賔。<small>長一人舉觶，如燕禮媵爵之為。</small>

#### 請坐燕因徹俎 {#5.5.3}

司正升自西階，阼階上受命于主人，適西階上，北面請坐于賔。<small>請坐，欲與賔燕，盡殷勤也。至此盛禮以成，酒清肴乾，強有力者猶倦焉。</small>賔辭以俎。<small>俎者，肴之貴者也。辭之者，不敢以燕坐褻貴肴。</small>反命于主人，主人曰「請徹俎」，賔許，司正降自西階，階前命弟子俟徹俎。<small>弟子，賔黨也。俎者，主人賛者設之，今賔辭之，使其黨俟徹，順賔意也。上言請坐于賔，此言主人曰，互相備耳。</small>

司正升立于序端，賔降席，北面，主人降席自南方，阼階上北面，大夫降席，席東南面。<small>俟弟子升受俎。</small>賔取俎，還授司正，司正以降自西階，賔從之降，遂立于階西，東面，司正以俎出，授從者。<small>授賔家從來者也。古者與人飲食，必歸其盛者，所以厚禮之。</small>主人取俎，還授弟子，弟子受俎，降自西階以東，主人降自阼階，西面立。<small>以東，授主人侍者。</small>大夫取俎，還授弟子，弟子以降自西階，遂出授從者，大夫從之降，立于賔南。<small>凡言還者，明取俎各自鄉其席。</small>眾賔皆降，立于大夫之南，少退，北上。<small>從降，亦為將燕。</small>

#### 坐燕無筭爵無筭樂 {#5.5.4}

主人以賔揖讓，說屨，乃升，大夫及眾賔皆說屨，升，坐。<small>說屨者，將坐，空屨褻賤，不宜在堂也。說屨則摳衣，為其被地。</small>乃羞。<small>羞，進也。所進者，狗胾醢也。燕設啗具，所以案酒。</small>無筭爵。

使二人舉觶，賔與大夫不興，取奠觶飲，卒觶，不拜。<small>二人，謂曏者二人也，使之升立于西階上。賔與大夫將旅，當執觶也。卒觶者固不拜矣，著之者，嫌坐卒爵者拜既爵，此坐于席，禮既殺，不復崇。</small>執觶者受觶，遂實之，賔觶以之主人，大夫之觶長受。<small>長，眾賔長。</small>而錯，皆不拜。<small>錯者，實主人之觶以之次賔也，實賔長之觶以之次大夫，其或多者，迭飲於坐而已，皆不拜受，禮又殺也。</small>辯，卒受者興，以旅在下者于西階上。<small>眾賔之末飲而酬主人之賛者，大夫之末飲而酬賔黨，亦錯焉。不使執觶者酌，以其將旅酬，不以已尊孤人也。其末若皆眾賔，則先酬主人之賛者，若皆大夫，則先酬賔黨而已。執觶者酌在上辯，降復位。</small>長受酬，酬者不拜，乃飲，卒觶，以實之。<small>言酬者不拜者，嫌酬堂下，異位當拜也。古文曰受酬者不拜。</small>受酬者不拜受。<small>禮殺，雖[^7]受尊者之酬猶不拜。</small>辯旅，皆不拜。<small>主人之賛者於此始旅，嫌有拜。</small>執觶者皆與旅。<small>嫌已飲不復飲也。上使之勸人耳，非逮下之惠也，亦自以齒與於旅也。</small>卒受者以虛觶降，奠于篚。

[^7]: 雖：原作進，據嚴本校勘記改。

執觶者洗升實觶，反奠于賔與大夫。<small>復奠之者，燕以飲酒為歡，醉乃止，主人之意也。今文無執觶及賔觶大夫之觶，皆為爵，實觶，觶為之。</small>無筭樂。<small>合鄉樂，無次數。</small>

### 餘事 {#5.6}

#### 賔出送賔 {#5.6.1}

賔興，樂正命奏陔。<small>陔，陔夏，其詩亡，周禮「賔醉而出，奏陔夏」。陔夏者，天子諸侯以鍾鼓，大夫士鼓而已。</small>賔降及階，陔作，賔出，眾賔皆出，主人送于門外，再拜。<small>拜送賔于門東，西面。賔不答拜，禮有終。</small>

#### 明日拜賜 {#5.6.2}

明日，賔朝服以拜賜于門外。<small>拜賜，謝恩惠也。</small>主人不見，如賔服，遂從之，拜辱于門外，乃退。<small>不見，不褻禮也。拜辱，謝其自屈辱。</small>

#### 息司正 {#5.6.3}

主人釋服，乃息司正。<small>釋服，說朝服、服玄端也。息，猶勞也。勞司正，謂賔之，與之飲酒，以其昨日尤勞倦也。月令曰「勞農以休息之」。</small>無介。<small>勞禮畧，貶於飲酒也。此已下皆記禮之異者。</small>不殺。<small>無俎故也。</small>使人速。<small>速，召賔。</small>迎于門外，不拜，入升，不拜至，不拜洗。薦脯醢，無俎。賔酢主人，主人不崇酒，不拜眾賔，既獻眾賔，一人舉觶，遂無筭爵。<small>言遂者，明其間闕也。賔坐奠觶于其所，擯者遂受命于主人，請坐于賔，賔降說屨升坐矣。不言遂請坐者，請坐主於無筭爵。</small>無司正。<small>使擯者而已，不立之。</small>賔不與。<small>昨日至尊，不可褻也。古文與作豫。</small>徵唯所欲。<small>徵，召也，謂所欲請呼。</small>以告於鄉先生君子可也。<small>告，請也。鄉先生，鄉大夫致仕者也。君子，有大德行不仕者。</small>羞唯所有。<small>用時見物。</small>鄉樂唯欲。<small>不歌雅頌，取周召之詩，在所好。</small>

### 記 {#5.7}

記。大夫與，則公士為賔。<small>不敢使鄉人加尊於大夫也。公士，在官之士。鄉賔主用處士。</small>使能，不宿戒。<small>能者敏於事，不待宿戒而習之。</small>

其牲，狗也。<small>狗取擇人。</small>亨于堂東北。<small>鄉飲酒義曰「祖陽氣之所發也」。</small>

尊，綌幂，賔至徹之。<small>以綌為幂，取其堅絜。</small>

蒲筵，緇布純。<small>筵，席也。純，緣。</small>西序之席北上。<small>眾賔統於賔。</small>

獻用爵，其他用觶。<small>爵尊，不可褻也。</small>以爵拜者不徒作。<small>以爵拜，謂拜既爵。徒，猶空也。作，起也。不空起，言起必酢主人。</small>

薦，脯用籩，五膱，祭半膱橫于上，醢以豆，出自東房，膱長尺二寸。<small>脯用籩，籩宜乾物也，醢以豆，豆宜濡物也。膱，猶脡也，為記者異耳。祭橫于上，殊之也，於人為縮。膱廣狹未聞也。古文膱為胾，今文或作植。</small>

俎由東壁，自西階升。<small>狗既亨，載于東方。</small>賔俎，脊脅肩肺，主人俎，脊脅臂肺，肺皆離，皆右體也，進腠。<small>以骨名肉，貴骨也。賔俎用肩，主人用臂，尊賔也。離，猶㨒也。腠，膚理也。進理，謂前其本。右體，周所貴也。若有尊者，則俎其餘體也。</small>

凡舉爵三作，而不徒爵。<small>謂獻賔、獻大夫、獻工，皆有薦。</small>

凡奠者於左，<small>不飲，不欲其妨。</small>將舉者於右。<small>便其舉也。</small>

眾賔之長一人辭洗，如賔禮。<small>尊之於其黨。</small>

若有諸公，則如賔禮，大夫如介禮，無諸公，則大夫如賔禮。<small>尊卑之差。諸公，大國之孤也。</small>樂作，大夫不入。<small>後樂賢也。</small>

樂正與立者齒。<small>謂其飲之次也。尊樂正，同於賔黨。鄉飲酒記曰「與立者皆薦以齒」。</small>

三笙一和而成聲。<small>三人吹笙，一人吹和，凡四人也。爾雅曰「笙小者謂之和」。</small>

獻工與笙，取爵于上篚，既獻，奠于下篚，其笙則獻諸西階上。<small>奠爵于下篚，不復用也。今文無與笙。</small>

立者東面北上。<small>賔黨。</small>

司正既舉觶，而薦諸其位。<small>薦於觶南。</small>

三耦者使弟子，司射前戒之。<small>弟子，賔黨之少者也。前戒，謂先射請戒之。</small>

司射之弓矢與扑倚于西階之西。<small>便其事也。</small>

司射既袒決遂而升，司馬階前命張侯，遂命倚旌。<small>著並行也。古文曰遂命獲者倚旌。</small>

凡侯，天子熊侯白質，諸侯麋侯赤質，大夫布侯，畫以虎豹，士布侯，畫以鹿豕。<small>此所謂獸侯也，燕射則張之，鄉射及賔射當張采侯二正，而記此者，天子諸侯之燕射各以其鄉射之禮而張此侯，由是云焉。白質赤質，皆謂采其地，其地不采者，白布也。熊麋虎豹鹿豕，皆正面畫其頭象於正鵠之處耳。君畫一、臣畫二，陽奇陰偶之數也。燕射射熊虎豹，不忘上下相犯，射麋鹿豕，志在君臣相養也。其畫之，皆毛物之。</small>凡畫者丹質。<small>賔射之侯、燕射之侯皆畫雲氣於側以為飾，必先以丹采其地。丹淺於赤。</small>

射自楹閒，物長如笴，其閒容弓，距隨長武。<small>自楹閒者，謂射於庠也。楹閒，中央東西之節也。物，謂射時所立處也，謂之物者，物，猶事也，君子所有事也。長如笴者，謂從畫之長短也。笴，矢幹也，長三尺，與跬相應，射者進退之節也。閒容弓者，上下射相去六尺也。距隨者，物橫畫也，始前足至東頭為距，後足來合而南面為隨。武，跡也，尺二寸。</small>序則物當棟，堂則物當楣。<small>是制五架之屋也。正中曰棟，次曰楣，前曰庪。</small>

命負侯者由其位。<small>於賤者禮畧。</small>

凡適堂西，皆出入于司馬之南，唯賔與大夫降階，遂西取弓矢。<small>尊者宜逸，由便也。</small>

旌各以其物。<small>旌，總名也，雜帛為物，大夫士之所建也。言各者，鄉射或於庠或於謝。</small>無物，則以白羽與朱羽糅，杠長三仞，以鴻脰韜上，二尋。<small>無物者，謂小國之州長也，其鄉大夫一命，其州長士不命，不命者無物。此翿旌也，翿亦所以進退眾者。糅，雜也。杠，橦也。七尺曰仞。鴻，鳥之長脰者也。八尺曰尋。今文糅為縮，韜為翿。</small>

凡挾矢，於二指之閒橫之。<small>二指，謂左右手之第二指，此以食指將指挾之。</small>

司射在司馬之北，司馬無事不執弓。<small>以不主射故也。</small>

始射，獲而未釋獲，復釋獲，復用樂行之。<small>君子取人以漸。</small>

上射於右。<small>於右物射。</small>

楅長如笴，博三寸，厚寸有半，龍首，其中虵交，韋當。<small>博，廣也。兩端為龍首，中央為虵身相交也。虵龍，君子之類也。交者，象君子取矢於楅上也。直心背之衣曰當，以丹韋為之。司馬左右撫矢而乘之，分委於當。</small>楅，髤，橫而拳[^8]之，南面坐而奠之，南北當洗。<small>髤，赤黑漆也。</small>

[^8]: 拳：疑作奉。

射者有過，則撻之。<small>過，謂矢揚中人。凡射時，矢中人，當刑之，今鄉會眾賢，以禮樂勸民而射者中人，本意在侯，去傷害之心遠，是以輕之，以扑撻於中庭而已，書曰「扑作教刑」。</small>

眾賔不與射者不降。<small>不以無事亂有事。古文與為豫。</small>

取誘射之矢者既拾取矢，而后兼誘射之乘矢而取之。<small>謂反位已，禮成乃更進取之，不相因也。</small>

賔主人射，則司射擯升降，卒射即席，而反位卒事。<small>擯賔主人升降者，皆尊之也。不使司馬擯其升降，主於射。</small>

鹿中，髤，前足跪，鑿背容八筭，釋獲者奉之，先首。<small>前足跪者，象教擾之獸受負也。</small>

大夫降，立于堂西以俟射。<small>尊大夫，不使久列於射位。</small>大夫與士射，袒薰襦。<small>不肉袒，殊於耦。</small>耦少退于物。<small>下大夫也。既發則然。</small>

司射釋弓矢視筭，與獻釋獲者釋弓矢。<small>唯此二事休武主文，釋弓矢耳，然則擯升降不釋。</small>

禮射不主皮，主皮之射者，勝者又射，不勝者降。<small>禮射，謂以禮樂射也，大射、賔射、燕射是矣。不主皮者，貴其容體比於禮，其節比於樂，不待中為儁[^9]也。言不勝者降，則不復升射也。主皮者無侯，張獸皮而射之，主於獲也。尚書傳曰「戰鬬不可不習，故於蒐狩以閑之也，閑之者，貫之也，貫之者，習之也，凡祭，取餘獲陳於澤，然後卿大夫相與射也，中者，雖不中也取，不中者，雖中也不取，何以然？所以貴揖讓之取也，而賤勇力之取，嚮之取也於囿中，勇力之取也，今之取也於澤宮，揖讓之取也，澤，習禮之處，非所於行禮，其射又主中」，此主皮之射與？天子大射張皮侯，賔射張五采之侯，燕射張獸侯。</small>

[^9]: 儁：原作備，據嚴本校勘記改。

主人亦飲于西階上。<small>就射爵而飲也。己無俊才，不可以辭罰。</small>

獲者之俎，折脊脅肺臑。<small>臑，若膊胳觳之折，以大夫之餘體。</small>

東方謂之右个。<small>侯以鄉堂為面也。</small>

釋獲者之俎，折脊脅肺，皆有祭。<small>皆，皆獲者也。祭，祭肺也。以言肺，謂刌肺不離，嫌無祭肺。</small>

大夫說矢束，坐說之。<small>明不自尊別也。</small>

歌騶虞若采蘋，皆五終，射無筭。<small>謂眾賔繼射者。眾賔無數也，每一耦射，歌五終也。</small>

古者於旅也語。<small>禮成樂備，乃可以言語，先王禮樂之道也。疾今人慢於禮樂之盛，言語無節，故追道古也。</small>凡旅不洗。<small>敬殺。</small>不洗者不祭。<small>不盛。</small>既旅，士不入。<small>後正禮也。既旅，則將燕矣，士入，齒於鄉人。</small>

大夫後出。<small>下鄉人，不干其賔主之禮。</small>主人送于門外，再拜。<small>拜送大夫，尊之也。主人送賔還，入門揖，大夫乃出，送拜之。</small>

鄉侯，上个五尋。<small>上个，謂最上幅也。八尺曰尋，上幅用布四丈。</small>中十尺。<small>方者也，用布五丈。今官布幅廣二尺二寸，旁削一寸，考工記曰「梓人為侯，廣與崇方」，謂中也。</small>侯道五十弓，弓二寸，以為侯中。<small>言侯中所取數也。量侯道以貍步而云弓者，侯之所取數宜於射[^10]器也。正二寸，骹[^11]中之博也。今文改弓為肱也。</small>倍中以為躬。<small>躬，身也。謂中之上下幅也，用布各二丈。</small>倍躬以為左右舌。<small>謂上个也。居兩旁謂之个，左右出謂之舌。</small>下舌半上舌。<small>半者，半其出於躬[^12]者也，用布三丈。所以半上舌者，侯，人之形類也，上个象臂，下个象足，中人張臂八尺，張足六尺，五八四十，五六三十，以此為衰也。凡鄉侯用布十六丈，數起侯道五十弓以計，道七十弓之侯用布二十五丈二尺，道九十弓之侯用布三十六丈。</small>

[^10]: 射：原作躬，據嚴本校勘記改。
[^11]: 骹：原作骰，從諸本改。
[^12]: 躬：原作射，據嚴本校勘記改。

箭籌八十。<small>箭，篠也。籌，筭也。筭八十者，畧以十耦為正，貴全數，其時眾寡從賔。</small>長尺有握，握素。<small>握，本所持處也。素，謂刊之也，刊本一膚。</small>

楚扑長如笴，刊本尺。<small>刊其可持處。</small>

君射，則為下射，上射退于物一笴，既發，則答君而俟。<small>答，對也。此以下雜記也。今文君射則為下。</small>君樂作而后就物，君袒朱襦以射。<small>君尊。</small>小臣以巾執矢以授。<small>君尊，不搢矢、不挾矢，授之稍屬。</small>若飲君，如燕，則夾爵。<small>謂君在不勝之黨也。賔飲君如燕，賔媵觚于公之禮，則夾爵。夾爵者，君既卒爵，復自酌。</small>君國中射，則皮樹中，以翿旌獲，白羽與朱羽糅。<small>國中，城中也，謂燕射也。皮樹，獸名。以翿旌獲，尚文德也。今文皮樹繁豎，糅為縚，古文無以。</small>於郊，則閭中，以旌獲。<small>於郊，謂大射也。大射於大學，王制曰「小學在公宮之左，大學在郊」。閭，獸名，如驢一角，或曰如驢岐蹄。周書曰「北唐以閭」。析羽為旌。</small>於竟，則虎中，龍旜。<small>於竟，謂與鄰國君射也。畫龍於旜，尚文章也。通帛為旜。</small>大夫兕中，各以其物獲。<small>兕，獸名，似牛一角。</small>士鹿中，翿旌以獲。<small>謂小國之州長也。用翿為旌以獲，無物也。古文無以獲。</small>唯君有射于國中，其餘否。<small>臣不習武事於君側也。古文有作又，今文無其餘否。</small>君在，大夫射則肉袒。<small>不袒纁襦，厭於君也。今文無射。</small>