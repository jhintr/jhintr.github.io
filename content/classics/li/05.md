---
title: "鄉射禮第五"
subtitle: ""
date: 2024-03-07T18:10:35+08:00
lastmod: 2024-03-07
draft: false
brewing: true
weight: 5
js:
    - /js/toc.js
    - /js/hashtag.js
    - /js/commentary.js
---

### 初事 {#5.0}

#### 戒賔 {#5.0.1}

鄉射之禮。主人戒賔，賔出迎，再拜。主人答再拜，乃請。<small></small>賔禮辭，許。主人再拜，賔答再拜。主人退，賔送，再拜。<small></small>無介。<small></small>

#### 陳設 {#5.0.2}

乃席賔，南面，東上。<small></small>眾賔之席，繼而西。<small></small>席主人于阼階上，西面。<small></small>尊于賔席之東，兩壺，斯禁，左玄酒，皆加勺。篚在其南，東肆。<small></small>設洗于阼階東南，南北以堂深，東西當東榮。水在洗東，篚在洗西，南肆。<small></small>縣于洗東北，西面。<small></small>乃張侯，下綱不及地武。<small></small>不繫左下綱，中掩束之。<small></small>乏參侯道，居侯黨之一，西五步。<small></small>

#### 速賔 {#5.0.3}

羹定。<small></small>主人朝服，乃速賔，賔朝服出迎，再拜，主人答再拜，退，賔送，再拜。<small></small>賔及眾賔遂從之。

### 飲賔 {#5.1}

#### 迎賔拜至 {#5.1.1}

及門，主人一相出迎于門外，再拜，賔答再拜。<small></small>揖眾賔。<small></small>主人以賔揖，先入。<small></small>賔厭眾賔，眾賔皆入門左，東面北上。賔少進。<small></small>主人以賔三揖，皆行。及階，三讓，主人升一等，賔升。<small></small>主人阼階上當楣北面再拜，賔西階上當楣北面答再拜。<small></small>

#### 主人獻賔 {#5.1.2}

主人坐取爵于上篚，以降。<small></small>賔降。<small></small>主人阼階前西面坐奠爵，興辭降。<small></small>賔對。<small></small>主人坐取爵，興，適洗，南面坐奠爵于篚下，盥洗。<small></small>賔進，東北面辭洗。<small></small>主人坐奠爵于篚，興對，賔反位。<small></small>主人卒洗，壹揖，壹讓，以賔升。賔西階上北面拜洗。主人阼階上北面奠爵，遂答拜，乃降。<small></small>賔降，主人辭降，賔對。主人卒盥，壹揖壹讓升，賔升，西階上疑立。<small></small>

主人坐取爵，實之賔席之前，西北面獻賔。<small></small>賔西階上北面拜，主人少退。<small></small>賔進受爵于席前，復位。<small></small>主人阼階上拜送爵，賔少退。薦脯醢。<small></small>賔升席，自西方。<small></small>乃設折俎。<small></small>主人阼階東疑立。賔坐，左執爵，右祭脯醢，奠爵于薦西，興取肺，坐，絕祭。<small></small>尚左手，嚌之。<small></small>興，加于俎，坐挩手，執爵，遂祭酒，興，席末坐啐酒。<small></small>降席，坐尊爵，拜，告旨。<small></small>執爵興。主人阼階上答拜。賔西階上北面坐卒爵，興，坐奠爵，遂拜，執爵興。<small></small>主人阼階上答拜。

#### 賔酢主人 {#5.1.3}

賔以虛爵降。<small></small>主人降。<small></small>賔西階前東面坐奠爵，興，辭降，主人對。賔坐取爵，適洗，北面坐奠爵于篚下，興，盥洗。<small></small>主人阼階之東，南面辭洗。賔坐奠爵于篚，興對。主人反位。<small></small>賔卒洗，揖讓如初，升。主人拜洗，賔答拜，興，降盥，如主人之禮。賔升，實爵主人之席前，東南面酢主人。<small></small>主人阼階上拜，賔少退。主人進受爵，復位，賔西階上拜送爵。薦脯醢。主人升席自北方。乃設折俎。祭如賔禮。<small></small>不告旨。<small></small>自席前適阼階上，北面坐卒爵，興，坐奠爵，遂拜，執爵興。賔西階上北面答拜。<small></small>主人坐奠爵于序端，阼階上再拜崇酒，賔西階上答再拜。<small></small>

#### 主人酬賔 {#5.1.4}

主人坐取觶于篚，以降。<small></small>賔降，主人奠觶辭降，賔對，東面立。主人坐取觶，洗，賔不辭洗。<small></small>卒洗，揖讓升。賔西階上疑立。主人實觶，酬之，阼階上北面坐奠觶，遂拜，執觶興。<small></small>賔西階上北面答拜。主人坐祭，遂飲，卒觶，興，坐奠觶，遂拜，執觶興。賔西階上北面答拜。主人降洗。賔降辭，如獻禮。<small></small>升，不拜洗。<small></small>賔西階上立。主人實觶賔之席前，北面。<small></small>賔西階上拜。主人坐奠觶于薦西。賔辭，坐取觶以興，反位。<small></small>主人阼階上拜送。賔北面坐奠觶于薦東，反位。<small></small>

#### 主人獻眾賔 {#5.1.5}

主人揖降。賔降，東面立于西階西，當西序。<small></small>主人西南面三拜眾賔，眾賔皆答壹拜。<small></small>主人揖升，坐取爵于序端，降洗，升實爵，西階上獻眾賔。眾賔之長升拜受者三人。<small></small>主人拜送。<small></small>坐祭，立飲，不拜，既爵，授主人爵，降復位。<small></small>眾賔皆不拜，受爵，坐祭，立飲。<small></small>每一人獻，則薦諸其席。<small></small>眾賔辯有脯醢。<small></small>主人以虛爵降，奠于篚。<small></small>

#### 一人舉觶 {#5.1.6}

揖讓升。賔厭眾賔升，眾賔皆升，就席。一人洗，舉觶于賔。<small></small>升實觶，西階上坐奠觶，拜，執觶興。賔席末答拜。舉觶者坐祭，遂飲，卒觶，興，坐奠觶，拜，執觶興，賔答拜。降洗，升實之，西階上北面。<small></small>賔拜。<small></small>舉觶者進，坐奠觶于薦西。<small></small>賔辭，坐取以興。<small></small>舉觶者西階上拜送。賔反奠于其所。舉觶者降。

#### 遵入獻酢之禮 {#5.1.7}

大夫若有遵者，則入門左。<small></small>主人降。<small></small>賔及眾賔皆降，復初位。<small></small>主人揖讓，以大夫升，拜至，大夫答拜。主人以爵降，大夫降。主人辭降。大夫辭洗，如賔禮，席于尊東。<small></small>升，不拜洗。主人實爵，席前獻于大夫。大夫西階上拜，進受爵，反位。主人大夫之右拜送。大夫辭加席。主人對，不去加席。<small></small>乃薦脯醢。大夫升席。設折俎。祭如賔禮，不嚌肺，不啐酒，不告旨，西階上卒爵，拜。主人答拜。<small></small>大夫降洗。<small></small>主人復阼階，降辭如初。卒洗。主人盥。<small></small>揖讓升。大夫授主人爵于兩楹閒，復位。主人實爵，以酢于西階上，坐奠爵，拜，大夫答拜。坐祭，卒爵，拜，大夫答拜。主人坐奠爵于西楹南，再拜崇酒，大夫答拜。主人復阼階，揖降。<small></small>大夫降，立于賔南。<small></small>主人揖讓，以賔升，大夫及眾賔皆升，就席。

#### 合樂樂賔 {#5.1.8}

席工于西階上，少東。樂正先升，北面立于其西。<small></small>工四人，二瑟，瑟先，相者皆左何瑟，面鼓，執越，內弦。右手相，入，升自西階，北面東上。工坐。相者坐授瑟，乃降。<small></small>笙入，立于縣中，西面。<small></small>乃合樂：周南·關雎、葛覃、捲耳，召南·鵲巢、采蘩、采蘋。<small></small>工不興，告于樂正，曰：「正歌備。」<small></small>樂正告于賔，乃降。<small></small>

#### 獻工與笙 {#5.1.9}

主人取爵于上篚，獻工。大師則為之洗。<small></small>賔降，主人辭降。<small></small>工不辭洗。卒洗，升實爵。工不興，左瑟，一人拜受爵。<small></small>主人阼階上拜送爵。薦脯醢。使人相祭。<small></small>工飲，不拜既爵，授主人爵。眾工不拜，受爵，祭飲，辯有脯醢。不祭。<small></small>不洗。遂獻笙于西階上。<small></small>笙一人拜于下，盡階，不升堂。受爵，主人拜送爵。階前坐祭，立飲，不拜既爵，升，授主人爵。眾笙不拜，受爵，坐祭，立飲，辯有脯醢，不祭。主人以爵降，尊于篚，反升，就席。<small></small>

#### 立司正 {#5.1.10}

主人降席自南方。<small></small>側降。<small></small>作相為司正。司正禮辭，許諾。主人再拜，司正答拜。<small></small>主人升就席。司正洗觶，升自西階，由楹內適阼階上，北面受命于主人。<small></small>西階上北面請安于賔。<small></small>賔禮辭，許。司正告于主人，遂立于楹閒以相拜。<small></small>主人阼階上再拜，賔西階上答再拜，皆揖就席。<small></small>司正實觶，降自西階，中庭北面坐奠觶，興，退，少立。<small></small>進，坐取觶，興，反坐，不祭，遂卒觶，興，坐奠觶，拜，執觶興，洗，北面坐奠于其所。<small></small>興，少退，北面立于觶南。<small></small>未旅。<small></small>

### 射事第一番 {#5.2}

#### 司射請射 {#5.2.1}

三耦俟于堂西，南面東上。<small></small>司射適堂西，袒決遂，取弓于階西，兼挾乘矢，升自西階。階上北面告于賔，曰：「弓矢既具，有司請射。」<small></small>賔對曰：「某不能。為二三子。」許諾。<small></small>司射適阼階上，東北面告于主人，曰：「請射于賔，賔許。」

#### 弟子納射器 {#5.2.2}

司射降自西階，階前西面，命弟子納射器。<small></small>乃納射器，皆在堂西。賔與大夫之弓倚于西序，矢在弓下，北括。眾弓倚于堂西，矢在其上。<small></small>主人之弓矢，在東序東。<small></small>

#### 司射比三耦 {#5.2.3}

司射不釋弓矢，遂以比三耦于堂西。三耦之南，北面，命上射曰：「某御于子。」命下射曰：「子與某子射。」<small></small>

#### 司馬命張侯倚旌 {#5.2.4}

司正為司馬。<small></small>司馬命張侯，弟子說束，遂繫左下綱。<small></small>司馬又命獲者：「倚旌于侯中。」<small></small>獲者由西方，坐取旌，倚于侯中，乃退。

#### 樂正遷樂 {#5.2.5}

樂正適西方，命弟子賛工，遷樂于下。弟子相工，如初入，降自西階，阼階下之東南，堂前三笴，西面北上坐。<small></small>樂正北面立于其南。<small></small>

#### 三耦取弓矢俟射 {#5.2.6}

司射猶挾乘矢，以命三耦：「各與其耦讓取弓矢，拾。」<small></small>三耦皆袒決遂。有司左執弣，右執弦，而授弓。<small></small>遂授矢。<small></small>三耦皆執弓，搢三而挾一个。<small></small>司射先立于所設中之西南，東面。三耦皆進，由司射之西，立于其西南，東面北上而俟。

#### 司射誘射 {#5.2.7}

司射東面立于三耦之北，搢三而挾一个。<small></small>揖進，當階，北面揖，及階，揖，升堂，揖，豫則鉤楹內，堂則由楹外。當左物，北面揖。<small></small>及物，揖。左足履物，不方足，還，視侯中，俯正足。<small></small>不去旌。<small></small>誘射。<small></small>將乘矢。<small></small>執弓不挾，右執弦。<small></small>南面揖，揖如升射，降，出于其位南，適堂西，改取一个，挾之。<small></small>遂適階西，取扑，搢之，以反位。<small></small>

#### 三耦射 {#5.2.8}

司馬命獲者執旌以負侯。<small></small>獲者適侯，執旌負侯而俟。<small></small>司射還，當上耦西面，作上耦射。<small></small>司射反位。上耦揖進，上射在左，並行，當階，北面揖，及階，揖。上射先升三等，下射從之，中等。<small></small>上射升堂，少左，下射升，上射揖，並行。<small></small>皆當其物，北面揖，及物，揖。皆左足履物，還視侯中，合足而俟。司馬適堂西，不決遂，袒執弓。<small></small>出于司射之南，升自西階，鉤楹，由上射之後，西南面立于物閒，右執簫，南揚弓，命去侯。<small></small>獲者執旌許諾，聲不絕，以至于乏，坐，東面偃旌，興而俟。<small></small>司馬出于下射之南，還其後，降自西階，反由司射之南，適堂西，釋弓，襲，反位，立于司射之南。<small></small>司射進，與司馬交于階前，相左，由堂下西階之東，北面視上射，命曰：「無射獲，無獵獲。」上射揖。司射退，反位。<small></small>乃射，上射既發，挾弓矢，而後下射射，拾發，以將乘矢。<small></small>獲者坐而獲。<small></small>舉旌以宮，偃旌以商。<small></small>獲而未釋獲。<small></small>卒射，皆執弓不挾，南面揖，揖如升射。<small></small>上射降三等，下射少右，從之，中等，並行，上射于左。<small></small>與升射者相左，交于階前，相揖。由司馬之南，適堂西，釋弓，說決拾，襲而俟于堂西，南面，東上。三耦卒射，亦如之。司射去扑，倚于西階之西，升堂，北面告于賔，曰：「三耦座射。」<small></small>賔揖。<small></small>

#### 取矢委楅 {#5.2.9}

司射降，搢扑，反位。司馬適堂西，袒執弓，由其位南，進，與司射交于階前，相左，升自西階，鉤楹，自右物之後，立于物閒，西南面，揖弓，命取矢。獲者執旌許諾，聲不絕，以旌負侯而俟。<small></small>司馬出于左物之南，還其後，降自西階，遂適堂前，北面立于所設楅之南，命弟子設楅。<small></small>乃設楅于中庭，南當洗，東肆。<small></small>司馬由司射之南，退，釋弓于堂西，襲，反位。弟子取矢，北面坐委于楅，北括，乃退。司馬襲進，當楅南，北面坐，左右撫矢而乘之。<small></small>若矢不備，則司馬又袒執弓如初，升命曰：「取矢不索。」<small></small>弟子自西方應曰：「諾。」乃復求矢，加于楅。<small></small>

### 射事第二番 {#5.3}

#### 司射請射比耦 {#5.3.1}

司射倚扑于階西，升，請射于賔，如初。賔許諾。賔、主人、大夫若皆與射，則遂告于賔，適阼階上告于主人，主人與賔為耦。<small></small>遂告于大夫，大夫雖眾，皆與士為耦。以耦告于大夫，曰：「某御于子。」<small></small>西階上，北面作眾賔射。<small></small>司射降，搢扑，由司馬之南適堂西，立，比眾耦。<small></small>眾賔將與射者皆降，由司馬之南適堂西，繼三耦而立，東上。大夫之耦為上，若有東面者，則北上。<small></small>賔、主人與大夫皆未降。<small></small>司射乃比眾耦辯。<small></small>

#### 三耦拾取矢 {#5.3.2}

遂命三耦拾取矢，司射反位。<small></small>三耦拾取矢，皆袒決遂，執弓，進立于司馬之西南。<small></small>司射作上耦取矢。<small></small>司射反位。上耦揖進，當楅北面揖，及楅揖。<small></small>上射東面，下射西面。上射揖進，坐，橫弓，卻手自弓下取一个，兼諸弣，順羽，且興，執弦而左還，退反位，東面揖。<small></small>下射進，坐，橫弓，覆手自弓上取一个，興，其他如上射。<small></small>既拾取乘矢，揖，皆左還，南面揖，皆少進，當楅南，皆左還，北面，搢三挾一个。<small></small>揖，皆左還，上射于右。<small></small>與進者相左，相揖，反位。<small></small>三耦拾取矢，亦如之。後者遂取誘射之矢，兼乘矢而取之，以授有司于西方，而後反位。<small></small>

#### 眾賔受弓矢序立 {#5.3.3}

眾賔未拾取矢，皆袒決遂，執弓，搢三挾一个，由堂西進，繼三耦之南而立，東面，北上。大夫之耦為上。<small></small>

#### 司射作射請釋獲 {#5.3.4}

司射作射如初，一耦揖升如初。司馬命去侯，獲者許諾。司馬降，釋弓反位。司射猶挾一个，去扑，與司馬交于階前，升，請釋獲于賔。<small></small>賔許。降，搢扑，西面立于所設中之東，北面命釋獲者設中，遂視之。<small></small>釋獲者執鹿中，一人執筭以從之。<small></small>釋獲者坐設中，南當楅，西當西序，東面，興受筭，坐實八筭于中，橫委其餘于中西，南末，興，共而俟。<small></small>司射遂進，由堂下，北面命曰：「不貫不釋。」<small></small>上射揖。司射退反位。釋獲者坐取中之八筭，改實八筭于中，興，執而俟。<small></small>

#### 三耦釋獲而射 {#5.3.5}

乃射，若中，則釋獲者坐而釋獲，每一个釋一筭。上射于右，下射于左，若有餘筭，則反委之。<small></small>又取中之八筭，改實八筭于中，興，執而俟。三耦卒射。

#### 賔主人射 {#5.3.6}

賔、主人、大夫揖，皆由其階降揖。主人堂東袒決遂，執弓，搢三挾一个。賔于堂西亦如之。皆由其階，階下揖，升堂揖。主人為下射，皆當其物，北面揖，及物揖，乃射，卒，南面揖，皆由其階，階上揖，降階揖。賔序西，主人序東，皆釋弓，說決拾，襲，反位，升，及階揖，升堂揖，皆就席。<small></small>

#### 大夫與耦射 {#5.3.7}

大夫袒決遂，執弓，搢三挾一个，由堂西出于司射之西，就其耦。大夫為下射，揖進，耦少退。揖如三耦。及階，耦先升。卒射，揖如升射，耦先降。降階，耦少退。皆釋弓于堂西，襲。耦遂止于堂西，大夫升就席。<small></small>

#### 眾賔繼射釋獲告卒射 {#5.3.8}

眾賔繼射，釋獲皆如初。司射所作，唯上耦。<small></small>卒射，釋獲者遂以所執餘獲，升自西階，盡階，不升堂。告于賔曰：「左右卒射。」降，反位，坐委餘獲于中西，興，共而俟。<small></small>

#### 司馬命取矢乘矢 {#5.3.9}

司馬袒決執弓，升命取矢，如初。獲者許諾，以旌負侯，如初。司馬降，釋弓，反位。弟子委矢，如初。大夫之矢，則兼束之以茅，上握焉。<small></small>司馬乘矢如初。

#### 數獲 {#5.3.10}

司射遂適西階西，釋弓，去扑，襲，進由中東，立于中南，北面視筭。<small></small>釋獲者東面于中西坐，先數右獲。<small></small>二筭為純。<small></small>一純以取，實于左手，十純則縮而委之。<small></small>每委異之。<small></small>有餘純，則橫于下。<small></small>一筭為奇，奇則又縮諸純下。<small></small>興，自前適左，東面。<small></small>坐，兼斂筭，實于左手，一純以委，十則異之。<small></small>其餘如右獲。<small></small>司射復位。釋獲者遂進取賢獲，執以升，自西階，盡階不升堂，告于賔。<small></small>若右勝，則曰：「右賢于左。」若左勝，則曰：「左賢于右。」以純數告，若有奇者，亦曰奇。<small></small>若左右鈞，則左右皆執一筭以告，曰：「左右鈞。」降復位，坐，兼斂筭，實八筭于中，委其餘于中西，興，共而俟。

#### 飲不勝者 {#5.3.11}

司射適堂西，命弟子設豐。<small></small>弟子奉豐升，設于西楹之西，乃降。勝者之弟子洗觶，升酌，南面坐奠于豐上，降，袒執弓，反位。<small></small>司射遂袒執弓，挾一个，搢扑，北面于三耦之南，命三耦及眾賔：「勝者皆袒決遂，執張弓。<small></small>不勝者皆襲，說決拾，卻左手，右加弛弓于其上，遂以執弣。」<small></small>司射先反位。<small></small>三耦及眾射者皆與其耦進立于射位，北上。司射作升飲者，如作射。一耦進，揖如升射，及階，勝者先升，升堂，少右。<small></small>不勝者進，北面坐取豐上之觶，興，少退，立卒觶，進，坐奠于豐下，興，揖。<small></small>不勝者先降。<small></small>與升飲者相左，交于階前，相揖，出于司馬之南，遂適堂西，釋弓，襲而俟。<small></small>有執爵者。<small></small>執爵者坐取觶，實之，反奠于豐上。升飲者如初。<small></small>三耦卒飲。賔、主人、大夫不勝，則不執弓，執爵者取觶，降洗，升實之，以授于席前。<small></small>受觶，以適西階上，北面立飲。<small></small>卒觶，授執爵者，反就席。大夫飲，則耦不升。<small></small>若大夫之耦不勝，則亦執弛弓，特升飲。<small></small>眾賔繼飲，射爵者辯，乃徹豐與觶。<small></small>

#### 司馬獻獲者 {#5.3.12}

司馬洗爵，升實之以降，獻獲者于侯。<small></small>薦脯醢，設折俎，俎與薦皆三祭。<small></small>獲者負侯，北面拜受爵，司馬西面拜送爵。<small></small>獲者執爵，使人執其薦與俎從之，適右个，設薦俎。<small></small>獲者南面坐，左執爵，祭脯醢，執爵興，取肺，坐祭，遂祭酒。<small></small>興，適左个，中亦如之。<small></small>左个之西北三步，東面設薦俎，獲者薦右東面立飲，不拜既爵。<small></small>司馬受爵，奠于篚，復位。獲者執其薦，使人執俎從之，闢設于乏南。<small></small>獲者負侯而俟。

#### 司射獻釋獲者 {#5.3.13}

司射適階西，釋弓矢，去扑，說決拾，襲，適洗，洗爵，升實之，以降，獻釋獲者于其位，少南。薦脯醢，折俎，有祭。<small></small>釋獲者薦右東面拜受爵，司射北面拜送爵。釋獲者就其薦坐，左執爵，祭脯醢，興，取肺，坐祭，遂祭酒，興，司射之西，北面立飲，不拜既爵。司射受爵，奠于篚。釋獲者少西闢薦，反位。<small></small>

### 射事第三番 {#5.4}

#### 司射又請射命耦反射位 {#5.4.1}

司射適堂西，袒決遂，取弓于階西，挾一个，搢扑，以反位。<small></small>司射去扑，倚于階西，升請射于賔，如初。賔許。司射降，搢扑，由司馬之南適堂西，命三耦及眾賔：「皆袒決遂，執弓就位。」<small></small>司射先反位。<small></small>三耦及眾賔皆袒決遂，執弓，各以其耦進，反于射位。<small></small>

#### 三耦賔主人大夫眾賔皆拾取矢 {#5.4.2}

司射作拾取矢。三耦拾取矢如初，反位。賔、主人、大夫降揖如初。主人堂東，賔堂西，皆袒決遂，執弓，皆進階前揖。<small></small>及楅揖，拾取矢如三耦。<small></small>卒，北面搢三挾一个。<small></small>揖退。<small></small>賔堂西，主人堂東，皆釋弓矢，襲，及階揖，升堂揖，就席。<small></small>大夫袒決遂，執弓，就其耦，揖皆進，如三耦。耦東面，大夫西面。大夫進坐，說矢束。<small></small>興反位。而後耦揖進坐，兼取乘矢，順羽而興，反位，揖。<small></small>大夫進坐，亦兼取乘矢，如其耦，北面，搢三挾一个。<small></small>揖退。耦反位。大夫遂適序西，釋弓矢，襲，升即席。<small></small>眾賔繼拾取矢，皆如三耦，以反位。

#### 司射請以樂節射 {#5.4.3}

司射猶挾一个以進，作上射如初。一耦揖升如初。<small></small>司馬升，命去侯，獲者許諾。司馬降，釋弓反位。司射與司馬交于階前，去扑，襲，升，請以樂樂于賔。賔許諾。司射降，搢扑，東面命樂正，曰：「請以樂樂于賔，賔許。」<small></small>司射遂適階閒，堂下北面命曰：「不鼓不釋。」<small></small>上射揖。司射退反位。樂正東面命大師，曰：「奏騶虞，閒若一。」<small></small>大師不興，許諾。樂正退反位。

#### 三耦賔主人大夫眾賔以樂射 {#5.4.4}

乃奏騶虞以射。三耦卒射，賔、主人、大夫、眾賔繼射，釋獲如初。卒射，降。<small></small>釋獲者執餘獲，升告左右卒射，如初。<small></small>

#### 樂射取矢數矢 {#5.4.5}

司馬升，命取矢，獲者許諾。司馬降，釋弓反位。弟子委矢，司馬乘之，皆如初。

#### 樂射視算告獲 {#5.4.6}

司射釋弓視筭，如初。<small></small>釋獲者以賢獲與鈞告，如初。降復位。

#### 樂射飲不勝者 {#5.4.7}

司射命設豐，設豐、實觶如初，遂命勝者執張弓，不勝者執弛弓，升飲如初。

#### 拾取矢授有司 {#5.4.8}

司射遂袒決遂，左執弓，右執一个，兼諸弦，面鏃，適堂西，以命拾取矢，如初。<small></small>司射反位。三耦及賔、主人、大夫、眾賔皆袒決遂，拾取矢，如初，矢不挾，兼諸弦弣以退，不反位，遂授有司于堂西。<small></small>辯拾取矢，揖，皆升就席。<small></small>

#### 退諸射器 {#5.4.9}

司射乃適堂西，釋弓，去扑，說決拾，襲，反位。司馬命弟子說侯之左下綱而釋之。<small></small>命獲者以旌退，命弟子退楅。司射命釋獲者退中與筭，而俟。<small></small>

### 射訖飲酒 {#5.5}

#### 旅酬 {#5.5.1}

司馬反為司正，退，復觶南而立。<small></small>樂正命弟子賛工即位。弟子相工，如其降也，升自西階，反坐。<small></small>賔北面坐，取俎西之觶，興，阼階上北面酬主人。主人降席，立于賔東。賔坐奠觶，拜，執觶興，主人答拜。賔不祭，卒觶，不拜，不洗，實之，進東南面。<small></small>主人阼階上北面拜，賔少退。主人進受觶，賔主人之西北面拜送<small></small>。賔揖，就席。主人以觶適西階上酬大夫，大夫降席，立于主人之西，如賔酬主人之禮。<small></small>主人揖，就席。若無大夫，則長受酬，亦如之。<small></small>司正升自西階，相旅，作受酬者曰：「某酬某子。」<small></small>受酬者降席。司正退立于西序端，東面。<small></small>眾受酬者拜、興、飲，皆如賔酬主人之禮。辯，遂酬在下者，皆升，受酬于西階上。<small></small>卒受者以觶降，奠于篚。

#### 司正使二人舉觶 {#5.5.2}

司正降復位，使二人舉觶于賔與大夫。<small></small>舉觶者皆洗觶，升實之，西階上北面，皆坐奠觶，拜，執觶興。賔與大夫皆席末答拜。舉觶者皆坐祭，遂飲，卒觶，興，坐奠觶，拜，執觶興。賔與大夫皆答拜。舉觶者逆降，洗，升實觶，皆立于西階上，北面，東上。賔與大夫拜。舉觶者皆進，坐奠于薦右。<small></small>賔與大夫辭，坐受觶以興。<small></small>舉觶者退反位，皆拜送，乃降。賔與大夫坐，反奠于其所，興。<small></small>若無大夫，則唯賔。<small></small>

#### 請坐燕因徹俎 {#5.5.3}

司正升自西階，阼階上受命于主人，適西階上，北面請坐于賔。<small></small>賔辭以俎。<small></small>反命于主人，主人曰：「請徹俎。」賔許。司正降自西階，階前命弟子俟徹俎。<small></small>司正升立于序端。賔降席，北面。主人降席自南方，阼階上北面。大夫降席，席東南面。<small></small>賔取俎，還授司正。司正以降自西階，賔從之降，遂立于階西，東面。司正以俎出，授從者。<small></small>主人取俎，還授弟子。弟子受俎，降自西階以東。主人降自阼階，西面立。<small></small>大夫取俎，還授弟子，弟子以降自西階，遂出授從者，大夫從之降，立于賔南。<small></small>眾賔皆降，立于大夫之南，少退，北上。<small></small>

#### 坐燕無筭爵無筭樂 {#5.5.4}

主人以賔揖讓，說屨，乃升。大夫及眾賔皆說屨，升，坐。<small></small>乃羞。<small></small>無筭爵。使二人舉觶。賔與大夫不興，取奠觶飲，卒觶，不拜。<small></small>執觶者受觶，遂實之。賔觶以之主人，大夫之觶長受。<small></small>而錯，皆不拜。<small></small>辯，卒受者興，以旅在下者于西階上。<small></small>長受酬，酬者不拜，乃飲，卒觶，以實之。<small></small>受酬者不拜受。<small></small>辯旅，皆不拜。<small></small>執觶者皆與旅。<small></small>卒受者以虛觶降奠于篚，執觶者洗，升實觶，反奠于賔與大夫。<small></small>無筭樂。<small></small>

### 餘事 {#5.6}

#### 賔出送賔 {#5.6.1}

賔興，樂正命奏陔。<small></small>賔降及階，陔作。賔出，眾賔皆出，主人送于門外，再拜。<small></small>

#### 明日拜賜 {#5.6.2}

明日，賔朝服以拜賜于門外。<small></small>主人不見。如賔服，遂從之，拜辱于門外，乃退。<small></small>

#### 息司正 {#5.6.3}

主人釋服，乃息司正。<small></small>無介。<small></small>不殺。<small></small>使人速。<small></small>迎于門外，不拜，入，升。不拜至，不拜洗。薦脯醢，無俎。賔酢主人，主人不崇酒，不拜眾賔，既獻眾賔，一人舉觶，遂無筭爵。<small></small>無司正。<small></small>賔不與。<small></small>徵唯所欲。<small></small>以告于鄉先生、君子可也。<small></small>羞唯所有。<small></small>鄉樂唯欲。<small></small>

### 記 {#5.7}

記。大夫與，則公士為賔。<small></small>使能，不宿戒。<small></small>其牲，狗也。<small></small>亨于堂東北。<small></small>尊，綌冪。賔至，徹之。<small></small>蒲筵，緇布純。<small></small>西序之席，北上。<small></small>獻用爵，其他用觶。<small></small>以爵拜者，不徒作。<small></small>薦，脯用籩，五膱，祭半膱，橫于上。醢以豆，出自東房。膱長尺二寸。<small></small>俎由東壁，自西階升。<small></small>賔俎，脊、脅、肩、肺。主人俎：脊、脅、臂、肺。肺皆離。皆右體也。進腠。<small></small>凡舉爵，三作而不徒爵。<small></small>凡奠者于左。<small></small>將興者于右。<small></small>眾賔之長，一人辭洗，如賔禮。<small></small>若有諸公，則如賔禮，大夫如介禮。無諸公，則大夫和賔禮。<small></small>樂作，大夫不入。<small></small>樂正，與立者齒。<small></small>三笙一和而成聲。<small></small>獻工與笙，取爵于上篚。既獻，奠于下篚。其笙，則獻諸西階上。<small></small>立者，東面北上。司正既舉觶，而薦諸其位。<small></small>三耦者，使弟子。司射前戒之。<small></small>司射之弓矢與扑，倚于西階之西。<small></small>司射既袒決遂而升，司馬階前命張侯，遂命倚旌。<small></small>凡侯：天子熊侯，白質，諸侯麋侯，赤質，大夫布侯，畫以虎豹，士布侯，畫以鹿豕。<small></small>凡畫者，丹質。<small></small>射自楹閒，物長如笴。其閒容弓，距隨長武。<small></small>序則物當棟，堂則物當楣。<small></small>命負侯者，由其位。<small></small>凡適堂西，皆出入于司馬之南。唯賔與大夫降階，遂西取弓矢。<small></small>旌，各以其物。<small></small>無物，則以白羽與朱羽糅。杠長三仞，以鴻脰韜上，二尋。<small></small>凡挾矢，于二指之閒橫之。<small></small>司射在司馬之北。司馬無事不執弓。<small></small>始射，獲而未釋獲，復，釋獲，復，用樂行之。<small></small>上射于右。<small></small>楅長如笴，博三寸，厚寸有半，龍首，其中虵交，韋當。<small></small>楅，髤，橫而拳之，南面坐而奠之，南北當洗。<small></small>射者有過，則撻之。<small></small>眾賔不與射者，不降。<small></small>取誘射之矢者，既拾取矢，而後兼誘射之乘矢而取之。<small></small>賔、主人射，則司射擯升降，卒射即席，而反位卒事。<small></small>鹿中，髤，前足跪，鑿背容八筭。釋獲者奉之，先首。<small></small>大夫降，立于堂西以俟射。<small></small>大夫與士射，袒薰襦。<small></small>耦少退于物。<small></small>司射釋弓矢視筭，與獻釋獲者釋弓矢。<small></small>禮射不主皮。主皮之射者，勝者又射，不勝者降。<small></small>主人亦飲于西階上。<small></small>獲者之俎，折脊、脅、肺、臑。<small></small>東方謂之右个。<small></small>釋獲者之俎，折脊、脅、肺，皆有祭。<small></small>大夫說矢束，坐說之。<small></small>歌騶虞，若采蘋，皆五終。射無筭。<small></small>古者于旅也語。<small></small>凡旅，不洗。<small></small>不洗者，不祭。<small></small>既旅，士不入。<small></small>大夫後出。<small></small>主人送于門外，再拜。<small></small>鄉侯，上个五尋。<small></small>中十尺。<small></small>侯道五十弓，弓二寸以為侯中。<small></small>倍中以為躬。<small></small>倍躬以為左右舌。<small></small>下舌半上舌。<small></small>箭籌八十。<small></small>長尺有握，握素。<small></small>楚扑長如笴。刊本尺。<small></small>君射，則為下射。上射退于物一笴，既發，則答君而俟。<small></small>君，樂作而後就物。君，袒朱襦以射。<small></small>小臣以巾執矢以授。<small></small>若飲君，如燕，則夾爵。<small></small>君，國中射，則皮樹中，以翿旌獲，白羽與朱羽糅。<small></small>于郊，則閭中，以旌獲。<small></small>于竟，則虎中，龍旜。<small></small>大夫，兕中，各以其物獲。<small></small>士，鹿中，翿旌以獲。<small></small>唯君有射于國中，其餘否。<small></small>君在，大夫射，則肉袒。<small></small>