---
title: "文公第六"
subtitle: "626-609"
date: 2019-09-14T20:06:36+08:00
draft: false
weight: 706
js:
    - /js/toc.js
    - /js/commentary.js
---


### 文元年 <small>前六二六</small> {#-626}

**元年春王正月，公即位。**<small>無傳。先君未葬而公即位，不可曠年無君。</small>

---

**二月癸亥，日有食之。**<small>無傳。癸亥，月一日，不書朔，官失之。</small>

---

**天王使叔服來會葬。**<small>叔氏、服字。諸侯喪，天子使大夫會葬，禮也。</small>

元年春，王使內史叔服來會葬。公孫敖聞其能相人也，<small>公孫敖，魯大夫，慶父之子。</small>見其二子焉，叔服曰：「穀也食子，難也收子，<small>穀，文伯。難，惠叔。食子，奉祭祀共養者也。收子，葬子身也。</small>穀也豐下，必有後於魯國。」<small>豐下，蓋面方。為[八年](#-619)公孫敖奔莒傳。</small>

於是閏三月，非禮也。<small>於歷法，閏當在僖公末年，誤於今年三月置閏，蓋時達歷者所譏。</small>先王之正時也，履端於始，舉正於中，歸餘於終，<small>步歷之始，以為術之端首，朞之日三百六十有六日，日月之行又有遲速，而必分為十二月，舉中氣以正月，有餘日則歸之於終，積而為閏，故言歸餘於終。</small>履端於始，序則不愆，<small>四時無愆過。</small>舉正於中，民則不惑，<small>斗建不失其次，寒暑不失其常，故無疑惑。</small>歸餘於終，事則不悖。<small>四時得所，則事無悖亂。</small>

**夏四月丁巳，葬我君僖公。**<small>七月而葬，緩。</small>

夏四月丁巳，葬僖公。<small>傳皆不虛載經文，而此經孤見，知僖公末年傳宜在此下。</small>

---

**天王使毛伯來錫公命。**<small>毛國、伯爵，諸侯為王卿士者。諸侯即位，天子賜以命圭，合瑞為信，[僖十一年](../05/#-649)王賜晉侯命，亦其比也。</small>

王使毛伯衞來賜公命。<small>衞，毛伯字。</small>

**==叔孫得臣如京師。==**<small>得臣，叔牙之孫。</small>

叔孫得臣如周拜。<small>謝賜命。</small>

---

**晉侯伐衞。**<small>晉襄公先告諸侯而伐衞，雖大夫親伐而稱晉侯，從告辭也。</small>

晉文公之季年，諸侯朝晉，衞成公不朝，使孔達侵鄭，伐緜、訾，及匡。<small>孔達，衞大夫。匡在潁川新汲縣東北。</small>晉襄公既祥，<small>諸侯雖諒闇，亦因祥祭為位而哭。</small>使告于諸侯而伐衞，及南陽，<small>今河內地。</small>先且居曰：「效尤，禍也，<small>尤衞不朝故伐，今不朝王，是效衞致禍。時王在溫，故勸之。</small>請君朝王，臣從師。」晉侯朝王于溫，先且居、胥臣伐衞。五月辛酉朔，晉師圍戚。六月戊戌，取之，獲孫昭子。<small>昭子，衞大夫，食戚邑。</small>

**~~叔孫得臣如京師。~~**

**衞人伐晉。**<small>衞孔達為政，不共盟主，興兵鄰國，受討喪邑，故貶稱人。</small>

衞人使告于陳，陳共公曰：「更伐之，我辭之。」<small>見伐求和，不競大甚，故使報伐，示己力足以距晉。</small>衞孔達帥師伐晉。君子以為古，古者越國而謀。<small>合古之道而失今事霸主之禮，故國失其邑，身見執辱。</small>

**秋，公孫敖會晉侯于戚。**<small>戚，衞邑，在頓丘衞縣西。禮，卿不會公侯，而春秋魯大夫皆不貶者，體例已舉，故據用魯史成文而已。內稱公，卒稱薨，皆用魯史。</small>

秋，晉侯疆戚田，故公孫敖會之。<small>晉取衞田，正其疆界。</small>

---

**冬十月丁未，楚世子商臣弒其君頵。**<small>商臣，穆王也。弒君例在[宣四年](../07/#-605)。</small>

初，楚子將以商臣為大子，訪諸令尹子上，子上曰：「君之齒未也，<small>齒，年也。言尚少。</small>而又多愛，黜乃亂也！楚國之舉，恒在少者，<small>舉，立也。</small>且是人也，蠭目而豺聲，忍人也，<small>能忍行不義。</small>不可立也。」弗聽。既，又欲立王子職而黜大子商臣，<small>職，商臣庶弟。</small>商臣聞之而未察，告其師潘崇曰：「若之何而察之？」潘崇曰：「享江芈而勿敬也。」<small>江芈，成王妹，嫁於江。</small>從之。江芈怒曰：「呼！役夫！<small>呼，發聲也。役夫，賤者稱。</small>宜君王之欲殺女而立職也。」告潘崇曰：「信矣！」潘崇曰：「能事諸乎？」<small>問能事職不。</small>曰：「不能。」「能行乎？」曰：「不能。」「能行大事乎？」曰：「能！」<small>大事，謂弒君。</small>冬十月，以宮甲圍成王，<small>大子宮甲。[僖二十八年](../05/#-632)王以東宮卒從子玉，蓋取此宮甲。</small>王請食熊蹯而死，<small>熊掌難熟，冀久將有外救。</small>弗聽。丁未，王縊，謚之曰靈，不瞑，曰成，乃瞑。<small>言其忍甚，未斂而加惡謚。</small>穆王立，以其為大子之室與潘崇，使為大師，且掌環列之尹。<small>環列之尹，宮衞之官，列兵而環王宮。</small>

---

**公孫敖如齊。**<small>傳例曰「始聘焉，禮也」。</small>

穆伯如齊，始聘焉，禮也。<small>穆伯，公孫敖。</small>凡君即位，卿出並聘，踐脩舊好，要結外援，<small>踐，猶履行也。</small>好事鄰國，以衞社稷，忠信卑讓之道也，忠，德之正也，信，德之固也，卑讓，德之基也。<small>傳因此發凡，以明諸侯諒闇則國事皆用吉禮。</small>

---

### 文二年 <small>前六二五</small> {#-625}

**二年春王二月甲子，晉侯及秦師戰于彭衙，秦師敗績。**<small>孟明名氏不見，非命卿也。大崩曰敗績。馮翊郃陽縣西北有彭衙城。</small>

殽之役，<small>在[僖三十三年](../05/#-627)。</small>晉人既歸秦師，秦大夫及左右皆言於秦伯曰：「是敗也，孟明之罪也，必殺之。」秦伯曰：「是孤之罪也！周芮良夫之詩曰『大風有隧，貪人敗類，<small>詩大雅。隧，蹊徑也。周大夫芮伯刺厲王，言貪人之敗善類，若大風之行毀壞衆物，所在成蹊徑。</small>聽言則對，誦言如醉，<small>言昏亂之君不好典誦之言，聞之若醉，得道聽塗說之言則喜而答對。</small>匪用其良，覆俾我悖』，<small>覆，反也。俾，使也。不用良臣之言，反使我為悖亂。</small>是貪故也，孤之謂矣！孤實貪以禍夫子，夫子何罪？」復使為政。<small>為明年秦晉戰彭衙傳。</small>

二年春，秦孟明視帥師伐晉，以報殽之役。二月，晉侯禦之，先且居將中軍，趙衰佐之，<small>代郤溱。</small>王官無地御戎，<small>代梁弘。</small>狐鞫居為右，<small>鞫居，續簡伯。</small>甲子，及秦師戰于彭衙，秦師敗績，晉人謂秦拜賜之師。<small>以孟明言「三年，將拜君賜」，故嗤之。</small>

戰於殽也，晉梁弘御戎，萊駒為右，戰之明日，晉襄公縛秦囚使萊駒以戈斬之，囚呼，萊駒失戈，狼瞫取戈以斬囚，禽之以從公乘，遂以為右。箕之役，<small>箕役在[僖三十三年](../05/#-627)</small>先軫黜之，而立續簡伯，狼瞫怒，其友曰：「盍死之？」瞫曰：「吾未獲死所。」<small>未得可死處。</small>其友曰：「吾與女為難。」<small>欲共殺先軫。</small>瞫曰：「周志有之『勇則害上，不登於明堂』，<small>周志，周書也。明堂，祖廟也，所以策功序德，故不義之士不得升。</small>死而不義，非勇也！共用之謂勇，<small>共用，死國用。</small>吾以勇求右，無勇而黜，亦其所也！<small>言今死而不義，更成無勇，宜見退。</small>謂上不我知，黜而宜，乃知我矣！<small>言今見黜而合宜，則吾不得復言上不我知。</small>子姑待之。」及彭衙，既陳，以其屬馳秦師，死焉。<small>屬，屬己兵。</small>晉師從之，大敗秦師。君子謂狼瞫於是乎君子，詩曰「君子如怒，亂庶遄沮」，<small>詩小雅，言君子之怒，必以止亂。遄，疾也。沮，止也。</small>又曰「王赫斯怒，爰整其旅」，<small>詩大雅，言文王赫然奮怒，則整師旅以討亂。</small>怒不作亂，而以從師，可謂君子矣！

秦伯猶用孟明，孟明增脩國政，重施於民，趙成子言於諸大夫曰：<small>成子，趙衰。</small>「秦師又至，將必辟之！懼而增德，不可當也，詩曰『毋念爾祖，聿脩厥德』，<small>詩大雅，言念其祖考，則宜述脩其德以顯之。毋念，念也。</small>孟明念之矣，念德不怠，其可敵乎？」<small>為明年秦人伐晉傳。</small>

---

**丁丑，作僖公主。**<small>主者，殷人以柏，周人以栗，三年喪終則遷入於廟。</small>

丁丑，作僖公主，書不時也。<small>過葬十月，故曰不時，例在[僖三十三年](../05/#-627)。</small>

---

**三月乙巳，及晉處父盟。**<small>處父為晉正卿，不能匡君以禮，而親與公盟，故貶其族，族去則非卿，故以微人常稱為耦，以直厭不直。不地者，盟晉都。</small>

晉人以公不朝來討，公如晉。夏四月己巳，晉人使陽處父盟公以恥之，<small>使大夫盟公，欲以恥辱魯也。經書三月乙巳，經傳必有誤也。</small>書曰「及晉處父盟」，以厭之也，<small>厭，猶損也。晉以非禮盟公，故文厭之以示譏。</small>適晉不書，諱之也。<small>不書公如晉。</small>

**夏六月，公孫敖會宋公、陳侯、鄭伯、晉士縠，盟于垂隴。**<small>垂隴，鄭地，熒陽縣東有隴城。士縠出盟諸侯，受成於衞，故貴而書名氏。</small>

公未至，六月，穆伯會諸侯，及晉司空士縠盟于垂隴，晉討衞故也，<small>討[元年](#-626)衞人伐晉。士縠，士蒍子。</small>書士縠，堪其事也。<small>晉司空非卿也，以士縠能堪卿事故書。</small>陳侯為衞請成于晉，執孔達以說。<small>陳始與衞謀，謂可以強得免，今晉不聽，故更執孔達以苟免也。</small>

---

**自十有二月不雨，至于秋七月。**<small>無傳。周七月，今五月也。不雨足為災，不書旱，五穀猶有收也。</small>

---

**八月丁卯，大事于大廟，躋僖公。**<small>大事，禘也。躋，升也。僖公，閔公庶兄，繼閔而立，廟坐宜次閔下，今升在閔上，故書而譏之。時未應吉禘，而於大廟行之，其譏已明，徒以逆祀故，特大其事、異其文。</small>

秋八月丁卯，大事于大廟，躋僖公，逆祀也。<small>僖是閔兄，不得為父子，嘗為臣，位應在下，今居閔上，故曰逆祀。</small>於是夏父弗忌為宗伯，<small>宗伯，掌宗廟昭穆之禮。</small>尊僖公，且明見曰：「吾見新鬼大，故鬼小，<small>新鬼，僖公，既為兄，死時年又長。故鬼，閔公，死時年少。弗忌明言其所見。</small>先大後小，順也，躋聖賢，明也，<small>又以僖公為聖賢。</small>明順，禮也。」君子以為失禮，禮無不順，祀，國之大事也，而逆之，可謂禮乎？子雖齊聖，不先父食久矣！<small>齊，肅也。臣繼君，猶子繼父。</small>故禹不先鯀，湯不先契，<small>鯀，禹父。契，湯十三世祖。</small>文武不先不窋，<small>不窋，后稷子。</small>宋祖帝乙，鄭祖厲王，猶上祖也！<small>帝乙，微子父。厲王，鄭桓公父。二國不以帝乙、厲王不肖，而猶尊尚之。</small>是以魯頌曰「春秋匪解，享祀不忒，皇皇后帝，皇祖后稷」，<small>忒，差也。皇皇，美也。后帝，天也。詩頌，僖公郊祭上天，配以后稷。</small>君子曰禮，謂其后稷親而先帝也，<small>先稱帝也。</small>詩曰「問我諸姑，遂及伯姊」，<small>詩邶風也，衞女思歸而不得，故願致問於姑姊。</small>君子曰禮，謂其姊親而先姑也。<small>僖親，文公父。夏父弗忌欲阿時君，先其所親，故傳以此二詩深責其意。</small>

仲尼曰：「臧文仲其不仁者三，不知者三！下展禽、<small>展禽，柳下惠也。文仲知柳下惠之賢而使在下位，己欲立而立人。</small>廢六關、<small>塞關、陽關之屬，凡六。關，所以禁絕末遊，而廢之。</small>妾織蒲，三不仁也，<small>家人販席，言其與民爭利。</small>作虛器、<small>謂居蔡山節藻梲也。有其器而無其位，故曰虛。</small>縱逆祀、<small>聽夏父躋僖公。</small>祀爰居，三不知也。」<small>海鳥曰爰居，止於魯東門外，文仲以為神，命國人祀之。</small>

---

**冬，晉人、宋人、陳人、鄭人伐秦。**<small>四人皆卿。秦穆悔過，終用孟明，故貶四國大夫以尊秦。</small>

冬，晉先且居、宋公子成、陳轅選、鄭公子歸生伐秦，取汪，及彭衙而還，以報彭衙之役。卿不書，為穆公故尊秦也，謂之崇德。

---

**公子遂如齊納幣。**<small>傳曰禮也。僖公喪終此年十一月，則納幣在十二月也。士昏六禮，其一納采，納徵始有玄纁束帛，諸侯則謂之納幣，其禮與士禮不同，蓋公為大子時已行昏禮。</small>

襄仲如齊納幣，禮也。凡君即位，好舅甥，脩昏姻，娶元妃以奉粢盛，孝也，<small>謂諒闇既終，嘉好之事通于外內，外內之禮始備，此除凶之即位也，於是遣卿，申好舅甥之國，脩禮以昏姻也。元妃，嫡夫人。奉粢盛，共祭祀。</small>孝，禮之始也。

---

### 文三年 <small>前六二四</small> {#-624}

**三年春王正月，叔孫得臣會晉人、宋人、陳人、衞人、鄭人伐沈，沈潰。**<small>傳例曰「民逃其上曰潰」。沈，國名也，汝南平與縣北有沈亭。</small>

三年春，莊叔會諸侯之師伐沈，以其服於楚也，沈潰。凡民逃其上曰潰，在上曰逃。<small>潰，衆散流移，若積水之潰，自壞之象也，國君輕走，羣臣不知其謀，與匹夫逃竄無異，是以在衆曰潰，在上曰逃，各以類言之。</small>

---

衞侯如陳，拜晉成也。<small>[二年](#-625)陳侯為衞請成于晉。</small>

---

**夏五月，王子虎卒。**<small>不書爵者，天王赴也。翟泉之盟，雖輒假王命，周王因以同盟之例為赴。</small>

夏四月乙亥，王叔文公卒，來赴，弔如同盟，禮也。<small>王子虎與僖公同盟於翟泉，文公是同盟之子，故赴以名。傳因王子虎異於諸侯，王叔又未與文公盟，故於此顯示體例也。經書五月，又不書日，從赴也。</small>

---

**秦人伐晉。**<small>晉人恥不出，以微者告。</small>

秦伯伐晉，濟河焚舟，<small>示必死也。</small>取王官，及郊，<small>王官、郊，晉地。</small>晉人不出，遂自茅津濟，封殽尸而還，<small>茅津在河東大陽縣西。封，埋藏之。</small>遂霸西戎，用孟明也。君子是以知秦穆之為君也，舉人之周也，<small>周，備也，不偏以一惡弃其善。</small>與人之壹也，<small>壹，無二心。</small>孟明之臣也，其不解也，能懼思也，子桑之忠也，其知人也，能舉善也，<small>子桑，公孫枝，舉孟明者。</small>詩曰「于以采蘩，于沼于沚，于以用之，公侯之事」，秦穆有焉，<small>詩國風，言沼沚之蘩至薄，猶采以共公侯，以喻秦穆不遺小善。</small>「夙夜匪解，以事一人」，孟明有焉，<small>詩大雅，美仲山甫也。一人，天子也。</small>「詒厥孫謀，以燕翼子」，子桑有焉。<small>詒，遺也。燕，安也。翼，成也。詩大雅，美武王能遺其子孫善謀，以安成子孫，言子桑有舉善之謀。</small>

---

**==雨螽于宋。==**<small>自上而隋，有似於雨，宋人以其死為得天祐，喜而來告，故書。</small>

秋，雨螽于宋，隊而死也。<small>螽飛至宋，隊地而死若雨。</small>

---

**秋，楚人圍江。~~雨螽于宋。~~**

楚師圍江，晉先僕伐楚以救江。<small>晉救江在雨螽下，故使圍江之經隨在雨螽下。</small>

**==晉陽處父帥師伐楚以救江。==**

冬，晉以江故告于周，<small>欲假天子之威以伐楚。</small>王叔桓公、晉陽處父伐楚以救江，<small>桓公，周卿士，王叔文公之子。桓公不書，示威名，不親伐。</small>門于方城，遇息公子朱而還。<small>子朱，楚大夫，伐江之帥也。聞晉師起而江兵解，故晉亦還。</small>

---

**冬，公如晉。十有二月己巳，公及晉侯盟。**

晉人懼其無禮於公也，請改盟，<small>改[二年](#-625)處父之盟。</small>公如晉，及晉侯盟。晉侯饗公，賦菁菁者莪，<small>菁菁者莪，詩小雅，取其「既見君子，樂且有儀」。</small>莊叔以公降拜，<small>謝其以公比君子也。</small>曰：「小國受命於大國，敢不慎儀？君貺之以大禮，何樂如之？抑小國之樂，大國之惠也。」晉侯降辭，<small>降階辭讓公。</small>登成拜，<small>俱還上成拜禮。</small>公賦嘉樂。<small>嘉樂，詩大雅，取其「顯顯令德，宜民宜人，受祿于天」。</small>

**~~晉陽處父帥師伐楚以救江。~~**

### 文四年 <small>前六二三</small> {#-623}

**四年春，公至自晉。**<small>無傳。</small>

---

四年春，晉人歸孔達于衞，以為衞之良也，故免之。<small>[二年](#-625)衞執孔達以說晉。</small>

夏，衞侯如晉拜。<small>謝歸孔達。</small>

曹伯如晉會正。<small>會受貢賦之政也。傳言襄公能繼文之業而諸侯服從。</small>

---

**夏，逆婦姜于齊。**<small>稱婦，有姑之辭。</small>

逆婦姜于齊，卿不行，非禮也。<small>禮，諸侯有故，則使卿逆。</small>君子是以知出姜之不允於魯也，<small>允，信也。始來不見尊貴，故終不為國人所敬信也。文公薨而見出，故曰出姜。</small>曰貴聘而賤逆之，<small>公子遂納幣，是貴聘也。</small>君而卑之，立而廢之，<small>君，小君也。不以夫人禮迎，是卑廢之。</small>弃信而壞其主，在國必亂，在家必亡，<small>主，內主也。</small>不允宜哉！詩曰「畏天之威，于時保之」，敬主之謂也。<small>詩頌，言畏天威，於是保福祿。</small>

---

**狄侵齊。**<small>無傳。</small>

---

**==晉侯伐秦。==**

秋，晉侯伐秦，圍刓新城，以報王官之役。<small>邧新城，秦邑也。王官役在前年。</small>

---

**秋，楚人滅江。**<small>滅例在[十五年](#-612)。</small>

楚人滅江，秦伯為之降服出次，不舉過數，<small>降服，素服也。出次，辟正寢。不舉，去盛饌。鄰國之禮有數，今秦伯過之。</small>大夫諫，公曰：「同盟滅，雖不能救，敢不矜乎？吾自懼也。」<small>秦江同盟，不告故不書。</small>君子曰：「詩云『惟彼二國，其政不獲，惟此四國，爰究爰度』，其秦穆之謂矣。」<small>詩大雅，言夏商之君政不得人心，故四方諸侯皆懼而謀度其政事也。言秦穆亦能感江之滅，懼而思政。爰，於也。究、度皆謀也。</small>

---

**~~晉侯伐秦。~~**

---

**衞侯使甯俞來聘。**

衞甯武子來聘，公與之宴，為賦湛露及彤弓，<small>非禮之常，公特命樂人以示意，故言為賦。湛露、彤弓，詩小雅。</small>不辭，又不答賦，使行人私焉，<small>私問之。</small>對曰：「臣以為肄業及之也，<small>肄，習也。魯人失所賦，甯武子佯不知，此其愚不可及。</small>昔諸侯朝正於王，<small>朝而受政教也。</small>王宴樂之，於是乎賦湛露，則天子當陽，諸侯用命也，<small>湛露曰「湛湛露斯，匪陽不晞」。晞，乾也。言露見日而乾，猶諸侯稟天子命而行。</small>諸侯敵王所愾而獻其功，<small>敵，猶當也。愾，恨怒也。</small>王於是乎賜之彤弓一、彤矢百、玈弓矢千，以覺報宴，<small>覺，明也。謂諸侯有四夷之功，王賜之弓矢，又為歌彤弓，以明報功宴樂。</small>今陪臣來繼舊好，<small>方論天子之樂，故自稱陪臣。</small>君辱貺之，其敢干大禮，以自取戾？」<small>貺，賜也。干，犯也。戾，罪也。</small>

---

**冬十有一月壬寅，夫人風氏薨。**<small>僖公母。風，姓也。赴同祔姑，故稱夫人。</small>

冬，成風薨。<small>為明年王使來含賵傳。</small>

### 文五年 <small>前六二二</small> {#-622}

**五年春王正月，王使榮叔歸含且賵。**<small>珠玉曰含，含，口實，車馬曰賵。</small>

五年春，王使榮叔來含且賵。

**三月辛亥，葬我小君成風。**<small>無傳。反哭成喪，故曰葬我小君。</small>**王使召伯來會葬。**<small>召伯，天子卿也。召，采地，伯，爵也。來不及葬，不譏者，不失五月之內。</small>

召昭公來會葬，禮也。<small>成風，莊公之妾，天子以夫人禮贈之，明母以子貴，故曰禮。</small>

---

**夏，公孫敖如晉。**<small>無傳。</small>

---

**秦人入鄀。**<small>入例在[十五年](#-612)。</small>

初，鄀叛楚即秦，又貳於楚。夏，秦人入鄀。

---

**秋，楚人滅六。**<small>六國，今廬江六縣。</small>

六人叛楚，即東夷。秋，楚成大心、仲歸帥師滅六。<small>仲歸，子家。</small>冬，楚公子燮滅蓼。<small>蓼國，今安豐蓼縣。</small>臧文仲聞六與蓼滅，曰：「皐陶庭堅不祀，忽諸！德之不建，民之無援，哀哉！」<small>蓼與六皆皐陶後也。傷二國之君不能建德，結援大國，忽然而亡。</small>

---

**冬十月甲申，許男業卒。**<small>無傳。與僖公六同盟。</small>

### 文六年 <small>前六二一</small> {#-621}

**六年春，葬許僖公。**<small>無傳。</small>

---

晉陽處父聘于衞，反過甯，甯嬴從之，<small>甯，晉邑，汲郡脩武縣也。嬴，逆旅大夫。</small>及溫而還，其妻問之，嬴曰：「以剛！商書曰『沈漸剛克，高明柔克』，<small>沈漸，猶滯溺也。高明，猶亢爽也。言各當以剛柔勝己本性，乃能成全也。此在洪範，今謂之周書。</small>夫子壹之，其不沒乎？<small>陽子性純剛。</small>天為剛德，猶不干時，<small>寒暑相順。</small>況在人乎？且華而不實，怨之所聚也，<small>言過其行。</small>犯而聚怨，不可以定身，<small>剛則犯人。</small>余懼不獲其利而離其難，是以去之。」<small>為[六年](#-621)晉殺處父傳。</small>

晉趙成子、欒貞子、霍伯、臼季皆卒。<small>成子，趙衰，新上軍帥、中軍佐也。貞子，欒枝，下軍帥也。霍伯，先且居，中軍帥也。臼季，胥臣，下軍佐也。為[六年](#-621)蒐於夷傳。</small>

六年春，晉蒐于夷，舍二軍，<small>[僖三十一年](../05/#-629)晉蒐清原，作五軍，今舍二軍，復三軍之制。夷，晉地。前年四卿卒，故蒐以謀軍帥。</small>使狐射姑將中軍，<small>代先且居。</small>趙盾佐之。<small>代趙衰也。盾，趙衰子。</small>陽處父至自溫，<small>往年聘衞過溫，今始至。</small>改蒐于董，易中軍。<small>易以趙盾為帥，射姑佐之。河東汾陰縣有董亭。</small>陽子，成季之屬也，<small>處父嘗為趙衰屬大夫。</small>故黨於趙氏，且謂趙盾能，曰「使能，國之利也」，是以上之。宣子於是乎始為國政，<small>宣，趙盾謚。</small>制事典、<small>典，常也。</small>正法罪、<small>輕重當也。</small>辟獄刑、<small>辟，猶理也。</small>董逋逃、<small>董，督也。</small>由質要、<small>由，用也。質要，券契也。</small>治舊洿、<small>治理、洿穢。</small>本秩禮、<small>貴賤不失其本。</small>續常職、<small>脩廢官。</small>出滯淹，<small>拔賢能也。</small>既成，以授大傅陽子與大師賈佗，使行諸晉國，以為常法。<small>賈佗以公族從文公，而不在五人之數。</small>

---

**夏，季孫行父如陳。**<small>行父，季友孫。</small>

臧文仲以陳衞之睦也，欲求好於陳。夏，季文子聘于陳，且娶焉。<small>臣非君命不越竟，故因聘而自為娶。</small>

---

秦伯任好卒，<small>任好，秦穆公名。</small>以子車氏之三子奄息、仲行、鍼虎為殉，<small>子車，秦大夫氏也。以人從葬為殉。</small>皆秦之良也，國人哀之，為之賦黃鳥。<small>黃鳥，詩秦風，義取黃鳥止于棘桑，往來得其所，傷三良不然。</small>君子曰：「秦穆之不為盟主也宜哉！死而弃民，先王違世，猶詒之法，而況奪之善人乎？詩曰『人之云亡，邦國殄瘁』，<small>詩大雅，言善人亡則國瘁病。</small>無善人之謂，若之何奪之？古之王者，知命之不長，是以並建聖哲，<small>建立聖知，以司牧民。</small>樹之風聲，<small>因土地風俗，為立聲教之法。</small>分之采物，<small>旌旗衣服，各有分制。</small>著之話言，<small>話，善也。為作善言遺戒。</small>為之律度，<small>鐘律度量，所以治歷明時。</small>陳之藝極，<small>藝，準也。極，中也。貢獻多少之法。傳曰「貢之無藝」，又曰「貢獻無極」。</small>引之表儀，<small>引，道也。表儀，猶威儀。</small>予之法制，告之訓典，<small>訓典，先王之書。</small>教之防利，<small>防惡興利。</small>委之常秩，<small>委，任也。常秩，官司之常職。</small>道之禮則，使毋失其土宜，衆隷賴之，而後即命，<small>即，就也。</small>聖王同之，今縱無法以遺後嗣，而又收其良以死，難以在上矣！」君子是以知秦之不復東征也。<small>不能復征討東方諸侯為霸主。</small>

---

**秋，季孫行父如晉。**

秋，季文子將聘於晉，使求遭喪之禮以行，<small>季文子，季孫行父也。聞晉侯疾故。</small>其人曰：「將焉用之？」<small>其人，從者。</small>文子曰：「備豫不虞，古之善教也，求而無之實難，<small>難卒得。</small>過求何害？」<small>所謂文子三思。</small>

**八月乙亥，晉侯驩卒。**<small>再同盟。</small>

八月乙亥，晉襄公卒。靈公少，晉人以難故，欲立長君。<small>立少君恐有難。</small>趙孟曰：「立公子雍！<small>趙孟，趙盾也。公子雍，文公子、襄公庶弟，杜祁之子。</small>好善而長，先君愛之，且近於秦，秦，舊好也，置善則固，事長則順，立愛則孝，結舊則安，為難故，故欲立長君，有此四德者，難必抒矣。」<small>抒，除也。</small>賈季曰：「不如立公子樂！<small>樂，文公子。</small>辰嬴嬖於二君，<small>辰嬴，懷嬴也。二君，懷公、文公也。</small>立其子，民必安之。」趙孟曰：「辰嬴賤，班在九人，<small>班，位也。</small>其子何震之有？<small>震，威也。</small>且為二嬖，淫也，為先君子，不能求大而出在小國，辟也，母淫子辟，無威，陳小而遠，無援，將何安焉？杜祁以君故，讓偪姞而上之，<small>杜祁，杜伯之後，祁，姓也。偪姞，姞姓之女，生襄公為世子，故杜祁讓使在己上。</small>以狄故，讓季隗而己次之，故班在四，<small>以季隗是文公託狄時妻，故復讓之，然則杜祁本班在二。</small>先君是以愛其子而仕諸秦，為亞卿焉，<small>亞，次也。言其賢，故位尊。</small>秦大而近，足以為援，母義子愛，足以威民，立之，不亦可乎？」使先蔑、士會如秦，逆公子雍。<small>先蔑，士伯也。士會，隨季也。</small>賈季亦使召公子樂于陳，趙孟使殺諸郫。<small>郫，晉地。</small>

**==晉殺其大夫陽處父。==**<small>處父侵官，宜為國討，故不言賈季殺。</small>

賈季怨陽子之易其班也，<small>本中軍帥，易以為佐。</small>而知其無援於晉也，<small>少族多怨。</small>九月，賈季使續鞫居殺陽處父，<small>鞫居，狐氏之族。</small>書曰「晉殺其大夫」，侵官也。<small>君已命帥，處父易之，故曰侵官。</small>

**冬十月，公子遂如晉，葬晉襄公。**<small>卿共葬事，文襄之制也。三月而葬，速。</small>

冬十月，襄仲如晉，葬襄公。

**~~晉殺其大夫陽處父。~~**

**晉狐射姑出奔狄。**<small>射姑，狐偃子，賈季也。奔例在[宣十年](../07/#-599)。</small>

十一月丙寅，晉殺續簡伯。<small>簡伯，續鞫居。十一月無丙寅，丙寅十二月八日也，日月必有誤。</small>賈季奔狄，宣子使臾駢送其帑。<small>帑，妻子也。宣子以賈季中軍之佐，同官故。</small>夷之蒐，賈季戮臾駢，臾駢之人欲盡殺賈氏以報焉，臾駢曰：「不可！吾聞前志有之，曰『敵惠敵怨，不在後嗣，忠之道也』，<small>敵，猶對也。若及子孫，則為非對，非對，則為遷怒。</small>夫子禮於賈季，我以其寵報私怨，無乃不可乎？<small>言己蒙宣子寵位。</small>介人之寵，非勇也，<small>介，因也。</small>損怨益仇，非知也，<small>殺季家欲以除怨，宣子將復怨己，是益仇。</small>以私害公，非忠也，釋此三者，何以事夫子？」盡具其帑與其器用財賄，親帥扞之，送致諸竟。<small>扞，衞也。</small>

---

**閏月不告月，猶朝于廟。**<small>諸侯每月必告朔聽政，因朝宗廟，文公以閏非常月，故闕不告朔，怠慢政事，雖朝于廟，則如勿朝，故曰猶。猶者，可止之辭。</small>

閏月不告朔，非禮也。<small>經稱告月，傳稱告朔，明告月必以朔。</small>閏以正時，<small>四時漸差，則致閏以正之。</small>時以作事，<small>順時命事。</small>事以厚生，<small>事不失時，則年豐。</small>生民之道，於是乎在矣！不告閏朔，弃時政也，何以為民？

---

### 文七年 <small>前六二〇</small> {#-620}

**七年春，公伐邾。三月甲戌，取須句。**<small>須句，魯之封內屬國也。僖公反其君之後，邾復滅之。書取，易也，例在[襄十三年](../09/#-560)。</small>

七年春，公伐邾，間晉難也。<small>公因霸國有難而侵小。</small>三月甲戌，取須句，寘文公子焉，非禮也。<small>邾文公子叛在魯，故公使為守須句大夫也。絕大暭之祀，以與鄰國叛臣，故曰非禮。</small>

**遂城郚。**<small>無傳。因伐邾師以城郚。郚，魯邑，卞縣南有郚城。備邾難。</small>

---

**夏四月，宋公王臣卒。**<small>[二年](#-625)與魯大夫盟於垂隴。</small>**宋人殺其大夫。**<small>宋人攻昭公，并殺二大夫，故以非罪書。</small>

夏四月，宋成公卒。於是公子成為右師，<small>莊公子。</small>公孫友為左師，<small>目夷子。</small>樂豫為司馬，<small>戴公玄孫。</small>鱗矔為司徒，<small>桓公孫。</small>公子蕩為司城，<small>桓公子也。以武公名，廢司空為司城。</small>華御事為司寇。<small>華元父也。傳言六卿皆公族，昭公不親信之，所以致亂。</small>昭公將去羣公子，樂豫曰：「不可！公族，公室之枝葉也，若去之，則本根無所庇廕矣！葛藟猶能庇其本根，<small>葛之能藟蔓繁滋者，以本枝廕庥之多。</small>故君子以為比，<small>謂詩人取以喻九族兄弟。</small>況國君乎？此諺所謂『庇焉而縱尋斧焉』者也，<small>縱，放也。</small>必不可！君其圖之，親之以德，皆股肱也，誰敢攜貳？若之何去之？」不聽。穆襄之族率國人以攻公，<small>穆公、襄公之子孫，昭公所欲去者。</small>殺公孫固、公孫鄭于公宮，<small>二子在公宮，故為亂兵所殺。</small>六卿和公室，樂豫舍司馬，以讓公子卬，<small>卬，昭公弟。</small>昭公即位而葬。書曰「宋人殺其大夫」，不稱名，衆也，且言非其罪也。<small>不稱殺者及死者名，殺者衆，故名不可知，死者無罪，則例不稱名。</small>

---

**戊子，晉人及秦人戰于令狐。**<small>趙盾廢嫡而外求君，故貶稱人。晉諱背先蔑而夜薄秦師，以戰告。</small>

秦康公送公子雍于晉，曰「文公之入也無衞，故有呂郤之難」，<small>[僖二十四年](../05/#-636)文公入。</small>乃多與之徒衞。穆嬴日抱大子以啼于朝，曰：「先君何罪？其嗣亦何罪？舍適嗣不立而外求君，將焉寘此？」<small>穆嬴，襄公夫人，靈公母也。</small>出朝，則抱以適趙氏，頓首於宣子，曰：「先君奉此子也而屬諸子，曰『此子也才，吾受子之賜，不才，吾唯子之怨』，<small>欲使宣子教訓之。</small>今君雖終，言猶在耳，<small>在宣子之耳。</small>而弃之，若何？」宣子與諸大夫皆患穆嬴，且畏偪，<small>畏國人以大義來偪己。</small>乃背先蔑而立靈公，以禦秦師。箕鄭居守，趙盾將中軍，先克佐之，<small>克，先且居子，代狐射姑。</small>荀林父佐上軍，<small>箕鄭將上軍居守，故佐獨行。</small>先蔑將下軍，先都佐之，步招御戎，戎津為右，及堇陰，<small>先蔑、士會逆公子雍，前還晉，晉人始以逆雍出軍，卒然變計立靈公，故車右戎御猶在職。堇陰，晉地。</small>宣子曰：「我若受秦，秦則賓也，不受，寇也！既不受矣，而復緩師，秦將生心，先人有奪人之心，<small>奪敵之戰心也。</small>軍之善謀也，逐寇如追逃，軍之善政也。」訓卒、利兵、秣馬、蓐食，潛師夜起。<small>蓐食，早食於寢蓐也。</small>戊子，敗秦師于令狐，至于刳首。

**晉先蔑奔秦。**<small>不言出，在外奔。</small>

己丑，先蔑奔秦，士會從之。<small>從刳首去也。令狐在河東，當與刳首相接。</small>先蔑之使也，荀林父止之曰：「夫人大子猶在而外求君，此必不行！子以疾辭若何？不然將及，<small>禍將及己。</small>攝卿以往可也，何必子？同官為寮，吾嘗同寮，敢不盡心乎？」弗聽，為賦板之三章，<small>板，詩大雅，其三章義取芻蕘之言猶不可忽，況同寮乎？[僖二十八年](../05/#-632)林父將中行，先蔑將左行。</small>又弗聽，及亡，荀伯盡送其帑及其器用財賄於秦，曰：「為同寮故也。」<small>荀伯，林父。</small>士會在秦三年，不見士伯，<small>士伯，先蔑。</small>其人曰：「能亡人於國，<small>言能與人俱亡於晉國。</small>不能見於此，焉用之？」<small>何用如此。</small>士季曰：「吾與之同罪，<small>俱有迎公子雍之罪。</small>非義之也，將何見焉？」<small>言己非慕先蔑之義而從之。</small>及歸，遂不見。<small>責先蔑為正卿而不匡諫，且俱出奔，惡有黨也。士會歸在[十三年](#-614)。</small>

---

**狄侵我西鄙。**

狄侵我西鄙，公使告于晉，趙宣子使因賈季問酆舒，且讓之。<small>酆舒，狄相。讓其伐魯。</small>酆舒問於賈季曰：「趙衰、趙盾孰賢？」對曰：「趙衰，冬日之日也，趙盾，夏日之日也。」<small>冬日可愛，夏日可畏。</small>

---

**秋八月，公會諸侯、晉大夫，盟于扈。**<small>扈，鄭地，熒陽卷縣西北有扈亭。不分別書會人，揔言諸侯、晉大夫盟者，公後會而及其盟。</small>

秋八月，齊侯、宋公、衞侯、陳侯、鄭伯、許男、曹伯會晉趙盾，盟于扈，晉侯立故也。公後至，故不書所會。凡會諸侯，不書所會，後也，<small>不書所會，謂不具列公侯及卿大夫。</small>後至，不書其國，辟不敏也。<small>此傳還自釋凡例之意。</small>

---

**冬，徐伐莒。**<small>不書將帥，徐夷，告辭略。</small>**公孫敖如莒涖盟。**

穆伯娶于莒，曰戴己，生文伯，其娣聲己，生惠叔，<small>穆伯，公孫敖也。文伯，穀也。惠叔，難也。</small>戴己卒，又聘于莒，莒人以聲己辭，則為襄仲聘焉。<small>襄仲，公孫敖從父昆弟。</small>冬，徐伐莒，莒人來請盟，<small>見伐，故欲結援。</small>穆伯如莒涖盟，且為仲逆。及鄢陵，登城見之，美，<small>鄢陵，莒邑。</small>自為娶之。仲請攻之，公將許之，叔仲惠伯諫，<small>惠伯，叔牙孫。</small>曰：「臣聞之『兵作於內為亂，於外為寇，寇猶及人，亂自及也』，今臣作亂而君不禁，以啟寇讎，若之何？」公止之，惠伯成之，<small>平二子。</small>使仲舍之，<small>舍，不娶。</small>公孫敖反之，<small>還莒女。</small>復為兄弟如初，從之。<small>為明年公孫敖奔莒傳。</small>

---

### 文八年 <small>前六一九</small> {#-619}

**八年春王正月。**

---

晉郤缺言於趙宣子曰：「日衞不睦，故取其地，<small>日，往日。取衞地在[元年](#-626)。</small>今已睦矣，可以歸之！叛而不討，何以示威？服而不柔，何以示懷？<small>柔，安也。</small>非威非懷，何以示德？無德，何以主盟？子為正卿，以主諸侯，而不務德，將若之何？夏書曰：<small>逸書。</small>『戒之用休，<small>有休則戒之以勿休。</small>董之用威，<small>董，督也。有罪則督之以威刑。</small>勸之以九歌，勿使壞』，九功之德，皆可歌也，謂之九歌，六府三事，謂之九功，水火金木土穀謂之六府，正德、利用、厚生謂之三事，義而行之，謂之德禮，<small>德，正德也。禮以制財用之節，又以厚生民之命。</small>無禮不樂，所由叛也！若吾子之德莫可歌也，其誰來之？<small>來，猶歸也。</small>盍使睦者歌吾子乎？」宣子說之。<small>為明年晉歸鄭衞田張本。</small>八年春，晉侯使解揚歸匡、戚之田于衞，<small>匡本衞邑，中屬鄭，孔達伐不能克，今晉令鄭還衞，及取戚田，皆見[元年](#-626)。</small>且復致公壻池之封，自申至于虎牢之竟。<small>公壻池，晉君女壻，又取衞地以封之，今并還衞也。申，鄭地。傳言趙盾所以能相幼主而盟諸侯。</small>

---

**夏四月**

---

夏秦人伐晉取武城以報令狐之役<small>令狐役在七年</small>

---

**秋八月戊申天王崩**

秋襄王崩<small>為公孫敖如周弔傳</small>

---

**冬十月壬午公子遂會晉趙盾盟于衡雍**<small>壬午月五日</small>乙酉公子遂會雒戎盟于暴<small>乙酉月八日也暴鄭地公子遂不受命而盟宜去族善其解國患故稱公子以貴之</small>

晉人以扈之盟來討<small>前年盟扈公後至</small>冬襄仲會晉趙孟盟于衡雍報扈之盟也遂會伊雒之戎<small>伊雒之戎將伐魯公子遂不及復君故專命與之盟</small>書曰公子遂珍之也<small>珍貴也大夫出竟有可以安社稷利國家者專之可也</small>

---

**公孫敖如京師不至而復丙戌奔莒**<small>不言出受命而出自外行</small>

穆伯如周弔喪不至以幣奔莒從己氏焉<small>己氏莒女</small>

---

**螽**<small>無傳為災故書</small>

---

**宋人殺其大夫司馬宋司城來奔**<small>司馬死不舍節司城奉身而退故皆書官而不名貴之</small>

宋襄夫人襄王之姊也昭公不禮焉<small>昭公適祖母</small>夫人因戴氏之族<small>華樂皇皆戴族</small>以殺襄公之孫孔叔公孫鍾離及大司馬公子卬皆昭公之黨也司馬握節以死故書以官<small>節國之符信也握之以死示不廢命</small>司城蕩意諸來奔效節於府人而出<small>效猶致也意諸公子蕩之孫</small>公以其官逆之皆復之亦書以官皆貴之也<small>卿違從大夫公賢其效節故以本官逆之請宋而復之司城官屬悉來奔故言皆復</small>

---

### 文九年 <small>前六一八</small> {#-618}

**九年春==晉人殺其大夫先都==**<small>下軍佐也以作亂討故書名</small>

夷之蒐晉侯將登箕鄭父先都<small>登之於上軍也夷蒐在六年</small>而使士縠梁益耳將中軍<small>士縠本司空</small>先克曰狐趙之勳不可廢也從之<small>狐偃趙衰有從亡之勳</small>先克奪蒯得田于堇陰<small>七年晉禦秦師於堇陰以軍事奪其田也先克中軍佐</small>故箕鄭父先都士縠梁益耳蒯得作亂<small>為明年殺先克張本</small>九年春王正月己酉使賊殺先克<small>箕鄭等所使也亂殺先克不赴故不書</small>乙丑晉人殺先都梁益耳<small>乙丑正月十九日經書二月從告</small>

---

**毛伯來求金**<small>求金以共葬事雖踰年而未葬故不稱王使</small>

毛伯衞來求金非禮也<small>天子不私求財故曰非禮</small>不書王命未葬也

---

**夫人姜氏如齊**<small>無傳歸寧</small>

---

**二月叔孫得臣如京師辛丑葬襄王**<small>卿共葬事禮也</small>

二月莊叔如周葬襄王

---

**~~晉人殺其大夫先都~~**

---

**三月夫人姜氏至自齊**<small>無傳告于廟</small>

---

**晉人殺其大夫士縠及箕鄭父**<small>與先都同罪也</small>

三月甲戌晉人殺箕鄭父士縠蒯得<small>梁益耳蒯得不書皆非卿</small>

---

**楚人伐鄭**<small>楚子師於狼淵不親伐</small>

范山言於楚子曰晉君少不在諸侯北方可圖也<small>范山楚大夫</small>楚子師于狼淵以伐鄭<small>陳師狼淵為伐鄭援也潁川潁陰縣西有狼陂</small>囚公子堅公子尨及樂耳<small>三子鄭大夫</small>鄭及楚平

**公子遂會晉人宋人衞人許人救鄭**

公子遂會晉趙盾宋華耦衞孔達許大夫救鄭不及楚師卿不書緩也以懲不恪<small>華耦華父督曾孫公子遂獨不在貶者諸魯事自非指為其國褒貶則皆從國史不同之於他國此春秋大意他皆放此</small>

---

**夏狄侵齊**<small>無傳</small>

---

夏楚侵陳克壺丘<small>壺丘陳邑</small>以其服於晉也秋楚公子朱自東夷伐陳<small>子朱息公也</small>陳人敗之獲公子茷陳懼乃及楚平<small>以小勝大故懼而請平也傳言晉君少楚陵中國明年所以有厥貉之會</small>

---

**秋八月曹伯襄卒**<small>無傳七年同盟于扈</small>

---

**九月癸酉地震**<small>無傳地道安靜以動為異故書</small>

---

**冬楚子使椒來聘**<small>稱君以使大夫其禮辭與中國同椒不書氏史略文</small>

冬楚子越椒來聘執幣傲<small>子越椒令尹子文從子傲不敬</small>叔仲惠伯曰是必滅若敖氏之宗傲其先君神弗福也<small>十二年傳曰先君之敝器使下臣致諸執事明奉使皆告廟故言傲其先君也為宣四年楚滅若敖氏張本</small>

---

**秦人來歸僖公成風之襚**<small>衣服曰襚秦辟陋故不稱使不稱夫人從來者辭</small>

秦人來歸僖公成風之襚禮也<small>秦慕諸夏欲通敬於魯因有翟泉之盟故追贈僖公并及成風本非魯方嶽同盟無相赴弔之制故不譏其緩而以接好為禮</small>諸侯相弔賀也雖不當事苟有禮焉書也以無忘舊好<small>送死不及尸故曰不當事書者書於典策垂示子孫使無忘過厚之好</small>

---

**葬曹共公**<small>無傳</small>

---

### 文十年 <small>前六一七</small> {#-617}

**十年春王三月辛卯臧孫辰卒**<small>無傳公與小斂故書日</small>

---

十年春晉人伐秦取少梁<small>少梁馮翊夏陽縣</small>

**夏秦伐晉**<small>不稱將帥告辭略</small>

夏秦伯伐晉取北徵<small>報少梁</small>

---

**楚殺其大夫宜申**<small>宜申子西也謀弒君故書名</small>

初楚范巫矞似<small>矞似范邑之巫</small>謂成王與子玉子西曰三君皆將強死城濮之役王思之故使止子玉曰毋死不及止子西子西縊而縣絕<small>在僖二十八年</small>王使適至遂止之使為商公<small>商楚邑今上雒商縣</small>沿漢泝江將入郢<small>沿順流泝逆流</small>王在渚宮<small>小洲曰渚</small>下見之懼而辭曰臣免於死又有讒言謂臣將逃臣歸死於司敗也<small>陳楚名司寇為司敗子西畏讒言不敢之商縣</small>王使為工尹<small>掌百工之官</small>又與子家謀弒穆王穆王聞之五月殺鬭宜申及仲歸<small>仲歸子家不書非卿</small>

---

**自正月不雨至于秋七月**<small>無傳義與[二年](#-625)同</small>

---

**及蘇子盟于女栗**<small>女栗地名闕蘇子周卿士頃王新立故與魯盟親諸侯也</small>

秋七月及蘇子盟于女栗頃王立故也<small>僖十年狄滅溫蘇子奔衞今復見蓋王復之</small>

---

**冬狄侵宋**<small>無傳</small>

---

**楚子蔡侯次于厥貉**<small>厥貉地名闕將伐宋而未行故書次</small>

陳侯鄭伯會楚子于息冬遂及蔡侯次于厥貉<small>陳鄭及宋麇子不書者宋鄭執卑苟免為楚僕任受役於司馬麇子恥之遂逃而歸三君失位降爵故不列於諸侯宋鄭猶然則陳侯必同也</small>將以伐宋宋華御事曰楚欲弱我也先為之弱乎何必使誘我我實不能民何罪乃逆楚子勞且聽命<small>時楚欲誘呼宋共戰御事華元父</small>遂道以田孟諸<small>孟諸宋大藪也在梁國雎陽縣東北</small>宋公為右盂鄭伯為左盂<small>盂田獵陳名</small>期思公復遂為右司馬<small>復遂楚期思邑公今弋陽期思縣</small>子朱及文之無畏為左司馬<small>將獵張兩甄故置二左司馬然則右司馬一人當中央</small>命夙駕載燧<small>燧取火者</small>宋公違命<small>不夙駕載燧</small>無畏抶其僕以徇或謂子舟曰國君不可戮也子舟曰當官而行何彊之有<small>子舟無畏字</small>詩曰剛亦不吐柔亦不茹<small>詩大雅美仲山甫不辟彊禦</small>毋縱詭隨以謹罔極<small>詩大雅詭人隨人無正心者謹猶慎也罔無也極中也</small>是亦非辟彊也敢愛死以亂官乎<small>為宣十四年宋人殺子舟張本</small>

### 文十一年 <small>前六一六</small> {#-616}

**十有一年春楚子伐麇**<small>討前年逃厥貉會</small>

厥貉之會麇子逃歸<small>為明年楚子伐麇傳</small>十一年春楚子伐麇成大心敗麇師於防渚<small>成大心子玉之子大孫伯也防渚麇地</small>潘崇復伐麇至于錫穴<small>錫穴麇地</small>

---

**夏叔彭生會晉郤缺于承匡**<small>承匡宋地在陳留襄邑縣西彭生叔仲惠伯郤缺冀缺</small>

夏叔仲惠伯會晉郤缺于承匡謀諸侯之從於楚者<small>九年陳鄭及楚平十年宋聽楚命</small>

---

**秋曹伯來朝**

秋曹文公來朝即位而來見也

---

**公子遂如宋**

襄仲聘于宋且言司城蕩意諸而復之<small>八年意諸來奔歸不書史失之</small>因賀楚師之不害也<small>往年楚次厥貉將以伐宋</small>

---

**狄侵齊冬十月甲午叔孫得臣敗狄于鹹**<small>鹹魯地</small>

鄋瞞侵齊<small>鄋瞞狄國名防風之後漆姓</small>遂伐我公卜使叔孫得臣追之吉侯叔夏御莊叔<small>莊叔得臣</small>緜房甥為右富父終甥駟乘<small>駟乘四人共車</small>冬十月甲午敗狄于鹹獲長狄僑如<small>僑如鄋瞞國之君蓋長三丈獲僑如不書賤夷狄也</small>富父終甥摏其喉以戈殺之<small>摏猶衝也</small>埋其首於子駒之門<small>子駒魯郭門骨節非常恐後世怪之故詳其處</small>以命宣伯<small>得臣待事而名其三子因名宣伯曰僑如以旌其功</small>

初宋武公之世鄋瞞伐宋<small>在春秋前</small>司徒皇父帥師禦之耏班御皇父充石<small>皇父戴公子充石皇父名</small>公子穀甥為右司寇牛父駟乘以敗狄于長丘<small>長丘宋地</small>獲長狄緣斯<small>緣斯僑如之先</small>皇父之二子死焉<small>皇父與穀甥及牛父皆死故耏班獨受賞</small>宋公於是以門賞耏班使食其征<small>門關門征稅也</small>謂之耏門晉之滅潞也<small>在宣十五年</small>獲僑如之弟焚如齊襄公之二年<small>魯桓之十六年</small>鄋瞞伐齊齊王子成父獲其弟榮如<small>榮如焚如之弟焚如後死而先說者欲其兄弟伯季相次榮如以魯桓十六年死至宣十五年一百三歲其兄猶在傳言既長且壽有異於人王子成父齊大夫</small>埋其首於周首之北門<small>周首齊邑濟北穀城縣東北有周首亭</small>衞人獲其季弟簡如<small>伐齊退走至衞見獲</small>鄋瞞由是遂亡<small>長狄之種絕</small>

---

### 文十二年 <small>前六一五</small> {#-615}

**十有二年春王正月郕伯來奔**<small>稱爵見公以諸侯禮迎之</small>

郕大子朱儒自安於夫鍾<small>安處也夫鍾郕邑</small>國人弗徇<small>徇順也為明年郕伯來奔傳</small>十二年春郕伯卒郕人立君<small>大子自安於外邑故</small>大子以夫鍾與郕邽來奔<small>郕邽亦邑</small>公以諸侯逆之非禮也<small>非公寵叛人</small>故書曰郕伯來奔不書地尊諸侯也<small>既尊以為諸侯故不復見其竊邑之罪</small>

---

**杞伯來朝**<small>復稱伯舍夷禮</small>

杞桓公來朝始朝公也<small>公即位始來朝</small>且請絕叔姬而無絕昏公許之<small>不絕昏立其娣以為夫人不書大歸未歸而卒</small>

**二月庚子子叔姬卒**<small>既嫁成人雖見出弃猶以恩錄其卒</small>

二月叔姬卒不言杞絕也<small>既許其絕故不言杞</small>書叔姬言非女也<small>女未笄而卒不書</small>

---

**夏楚人圍巢**<small>巢吳楚間小國廬江六縣東有居巢城</small>

楚令尹大孫伯卒成嘉為令尹<small>若敖曾孫子孔</small>羣舒叛楚<small>羣舒偃姓舒庸舒鳩之屬今廬江南有舒城舒城西南有龍舒</small>夏子孔執舒子平及宗子遂圍巢<small>平舒君名宗巢二國羣舒之屬</small>

---

**秋滕子來朝**

秋滕昭公來朝亦始朝公也

---

**秦伯使術來聘**<small>術不稱氏史略文</small>

秦伯使西乞術來聘且言將伐晉襄仲辭玉曰君不忘先君之好照臨魯國鎮撫其社稷重之以大器寡君敢辭玉<small>大器圭璋也不欲與秦為好故辭玉</small>對曰不腆敝器不足辭也<small>腆厚也</small>主人三辭賓答曰寡君願儌福于周公魯公以事君<small>儌要也魯公伯禽也言願事君以并蒙先君之福</small>不腆先君之敝器使下臣致諸執事以為瑞節<small>節信也出聘必告廟故稱先君之器</small>要結好命所以藉寡君之命結二國之好<small>藉薦也</small>是以敢致之襄仲曰不有君子其能國乎國無陋矣厚賄之<small>賄贈送也</small>

**冬十有二月戊午晉人秦人戰于河曲**<small>不書敗績交綏而退不大崩也稱人秦晉無功以微者告也皆陳曰戰例在莊十一年河曲在河東蒲坂縣南</small>

秦為令狐之役故冬秦伯伐晉取羈馬<small>令狐役在七年羈馬晉邑</small>晉人禦之趙盾將中軍荀林父佐之<small>林父代先克</small>郤缺將上軍<small>代箕鄭</small>臾駢佐之<small>代林父</small>欒盾將下軍<small>欒枝子代先蔑</small>胥甲佐之<small>胥臣子代先都</small>范無恤御戎<small>代步招</small>以從秦師于河曲臾駢曰秦不能久請深壘固軍以待之從之秦人欲戰秦伯謂士會曰若何而戰<small>晉士會七年奔秦</small>對曰趙氏新出其屬曰臾駢必實為此謀將以老我師也<small>臾駢趙盾屬大夫新出佐上軍</small>趙有側室曰穿晉君之壻也<small>側室支子穿趙夙庶孫</small>有寵而弱不在軍事<small>弱年少也又未嘗涉知軍事</small>好勇而狂且惡臾駢之佐上軍也若使輕者肆焉其可<small>肆暫往而退也</small>秦伯以璧祈戰于河<small>禱求勝</small>十二月戊午秦軍掩晉上軍趙穿追之不及<small>上軍不動趙穿獨追之</small>反怒曰裹糧坐甲固敵是求敵至不擊將何俟焉軍吏曰將有待也<small>待可擊</small>穿曰我不知謀將獨出乃以其屬出宣子曰秦獲穿也獲一卿矣<small>[僖三十三年](../05/#-627)晉侯以一命命郤缺為卿不在軍帥之數然則晉自有散位從卿者</small>秦以勝歸我何以報乃皆出戰交綏<small>司馬法曰逐奔不遠從綏不及逐奔不遠則難誘從綏不及則難陷然則古名退軍為綏秦晉志未能堅戰短兵未致爭而兩退故曰交綏</small>秦行人夜戒晉師曰兩君之士皆未憖也明日請相見也<small>憖缺也</small>臾駢曰使者目動而言肆懼我也<small>目動心不安言肆聲放失常節</small>將遁矣薄諸河必敗之<small>薄迫也</small>胥甲趙穿當軍門呼曰死傷未收而弃之不惠也不待期而薄人於險無勇也乃止<small>晉師止為宣元年放胥甲傳</small>秦師夜遁

復侵晉入瑕

---

**季孫行父帥師城諸及鄆**<small>鄆莒魯所爭者城陽姑幕縣南有員亭員即鄆也以其遠偪外國故帥師城之</small>

城諸及鄆書時也

---

### 文十三年 <small>前六一四</small> {#-614}

**十有三年春王正月**

---

十三年春晉侯使詹嘉處瑕以守桃林之塞<small>詹嘉晉大夫賜其瑕邑令帥衆守桃林以備秦桃林在弘農華陰縣東潼關</small>

晉人患秦之用士會也夏六卿相見於諸浮<small>諸浮晉地</small>趙宣子曰隨會在秦賈季在狄難日至矣若之何<small>六年賈季奔狄</small>中行桓子曰請復賈季<small>中行桓子荀林父也僖二十八年始將中行故以為氏</small>能外事且由舊勳<small>有狐偃之舊勳</small>郤成子曰賈季亂且罪大<small>殺陽處父故</small>不如隨會能賤而有恥柔而不犯<small>不可犯以不義</small>其知足使也且無罪乃使魏壽餘偽以魏叛者以誘士會執其帑於晉使夜逸<small>魏壽餘畢萬之後帑壽餘子</small>請自歸于秦秦伯許之<small>許受其邑</small>履士會之足於朝<small>躡士會足欲使行</small>秦伯師于河西<small>將取魏</small>魏人在東<small>今河北縣於秦為在河之東</small>壽餘曰請東人之能與夫二三有司言者吾與之先<small>欲與晉人在秦者共先告喻魏有司</small>使士會士會辭曰晉人虎狼也若背其言臣死妻子為戮無益於君不可悔也<small>辭行示己無去心</small>秦伯曰若背其言所不歸爾帑者有如河<small>言必歸其妻子明白如河</small>乃行繞朝贈之以策<small>策馬檛臨別授之馬檛並示己所策以展情繞朝秦大夫</small>曰子無謂秦無人吾謀適不用也<small>示己覺其情</small>既濟魏人譟而還<small>喜得士會</small>秦人歸其帑其處者為劉氏<small>士會堯後劉累之胤別族復累之姓</small>

---

**夏五月壬午陳侯朔卒**<small>無傳再同盟</small>

---

**邾子蘧蒢卒**<small>未同盟而赴以名</small>

邾文公卜遷于繹<small>繹邾邑魯國鄒縣北有繹山</small>史曰利於民而不利於君邾子曰苟利於民孤之利也天生民而樹之君以利之也民既利矣孤必與焉左右曰命可長也君何弗為邾子曰命在養民死之短長時也民苟利矣遷也吉莫如之<small>左右以一人之命為言文公以百姓之命為主一人之命各有短長不可如何百姓之命乃傳世無窮故徙之</small>遂遷于繹五月邾文公卒君子曰知命

---

**自正月不雨至于秋七月**<small>無傳義與[二年](#-625)同</small>

---

**大室屋壞**<small>大廟之室</small>

秋七月大室之屋壞書不共也<small>簡慢宗廟使至傾頹故書以見臣子不共</small>

---

**冬公如晉**

冬公如晉朝且尋盟

**衞侯會公于沓**<small>沓地闕</small>狄侵衞<small>無傳</small>

衞侯會公于沓請平于晉

**十有二月己丑公及晉侯盟**<small>十二月無己丑己丑十一月十一日</small>公還自晉鄭伯會公于棐<small>棐鄭地</small>

公還鄭伯會公于棐亦請平于晉公皆成之<small>鄭衞貳于楚畏晉故因公請平</small>鄭伯與公宴于棐子家賦鴻鴈<small>子家鄭大夫公子歸生也鴻鴈詩小雅義取侯伯哀恤鰥寡有征行之勞言鄭國寡弱欲使魯侯還晉恤之</small>季文子曰寡君未免於此<small>言亦同有微弱之憂</small>文子賦四月<small>四月詩小雅義取行役踰時思歸祭祀不欲為還晉</small>子家賦載馳之四章<small>載馳詩鄘風四章以下義取小國有急欲引大國以救助</small>文子賦采薇之四章<small>采薇詩小雅取其豈敢定居一月三捷許為鄭還不敢安居</small>鄭伯拜<small>謝公為行</small>公答拜

### 文十四年 <small>前六一三</small> {#-613}

**十有四年春王正月公至自晉**<small>無傳告於廟</small>

---

十四年春頃王崩周公閱與王孫蘇爭政故不赴凡崩薨不赴則不書禍福不告亦不書<small>奔亡禍也歸復福也</small>懲不敬也<small>欲使怠慢者自戒</small>

---

**邾人伐我南鄙叔彭生帥師伐邾**

邾文公之卒也<small>在前年</small>公使弔焉不敬邾人來討伐我南鄙故惠伯伐邾

---

**夏五月乙亥齊侯潘卒**<small>七年盟于扈乙亥四月二十九日書五月從赴</small>

子叔姬妃齊昭公生舍叔姬無寵舍無威公子商人驟施於國<small>驟數也商人桓公子</small>而多聚士盡其家貸於公有司以繼之<small>家財盡從公及國之有司富者貸</small>夏五月昭公卒舍即位

---

**六月公會宋公陳侯衞侯鄭伯許男曹伯晉趙盾癸酉同盟于新城**<small>新城宋地在梁國穀熟縣西</small>

邾文公元妃齊姜生定公二妃晉姬生捷菑文公卒邾人立定公捷菑奔晉六月同盟于新城從於楚者服<small>從楚者陳鄭宋</small>且謀邾也<small>謀納捷菑</small>

---

秋七月乙卯夜齊商人殺舍而讓元<small>元商人兄齊惠公也書九月從告七月無乙卯日誤</small>元曰爾求之久矣我能事爾爾不可使多蓄憾<small>不為君則恨多</small>將免我乎爾為之<small>言將復殺我</small>

---

**秋七月有星孛入于北斗**<small>孛彗也既見而移入北斗非常所有故書之</small>

有星孛入于北斗周內史叔服曰不出七年宋齊晉之君皆將死亂<small>後三年宋弒昭公五年齊弒懿公七年晉弒靈公史服但言事徵而不論其占固非末學所得詳言</small>

---

**公至自會**<small>無傳</small>

---

**晉人納捷菑于邾弗克納**<small>邾有成君晉趙盾不度於義而大興諸侯之師涉邾之竟見辭而退雖有服義之善所興者廣所害者衆故貶稱人</small>

晉趙盾以諸侯之師八百乘納捷菑于邾<small>八百乘六萬人言力有餘</small>邾人辭曰齊出貜且長<small>貜且定公</small>宣子曰辭順而弗從不祥乃還<small>立適以長故曰辭順</small>

---

周公將與王孫蘇訟于晉王叛王孫蘇<small>王匡王叛不與</small>而使尹氏與聃啟訟周公于晉<small>訟理之尹氏周卿士聃啟周大夫</small>趙宣子平王室而復之<small>復使和親</small>

---

楚莊王立<small>穆王子也</small>子孔潘崇將襲羣舒使公子燮與子儀守而伐舒蓼<small>即羣舒</small>二子作亂城郢而使賊殺子孔不克而還八月二子以楚子出將如商密<small>國語曰楚莊王幼弱子儀為師王子燮為傅</small>廬戢棃及叔麇誘之遂殺鬭克及公子燮<small>廬今襄陽中廬縣戢棃廬大夫叔麇其佐鬭克子儀也</small>初鬭克囚于秦<small>在僖二十五年</small>秦有殽之敗<small>在[僖三十三年](../05/#-627)</small>而使歸求成成而不得志<small>無賞報也</small>公子燮求令尹而不得故二子作亂<small>傳言楚莊幼弱國內亂所以不能與晉競</small>

---

**九月甲申公孫敖卒于齊**<small>既許復之故從大夫例書卒</small>

穆伯之從己氏也<small>在八年</small>魯人立文伯<small>穆伯之子穀也</small>穆伯生二子於莒而求復文伯以為請襄仲使無朝聽命復而不出<small>不得使與聽政事終寢於家故出入不書</small>三年而盡室以復適莒文伯疾而請曰穀之子弱<small>子孟獻子年尚幼</small>請立難也<small>難穀弟</small>許之文伯卒立惠叔穆伯請重賂以求復惠叔以為請許之將來九月卒于齊告喪請葬弗許<small>請以卿禮葬</small>

---

**==宋子哀來奔==**<small>大夫奔例書名氏貴之故書字</small>

宋高哀為蕭封人以為卿<small>蕭宋附庸仕附庸還升為卿</small>不義宋公而出遂來奔<small>出而待放從放所來故曰遂</small>書曰宋子哀來奔貴之也<small>貴其不食汙君之祿辟禍遠也</small>

---

**齊公子商人弒其君舍**<small>舍未踰年而稱君者先君既葬舍已即位弒君例在宣四年</small>

齊人定懿公使來告難故書以九月<small>齊人不服故三月而後定書以九月明經日月皆從赴</small>齊公子元不順懿公之為政也終不曰公曰夫己氏<small>猶言某甲</small>

**~~宋子哀來奔~~**

**冬單伯如齊**<small>單伯周卿士為魯如齊故書</small>齊人執單伯<small>諸侯無執王使之義故不依行人例</small>齊人執子叔姬<small>叔姬魯女齊侯舍之母不稱夫人自魯錄之父母辭</small>

襄仲使告于王請以王寵求昭姬于齊<small>昭姬子叔姬</small>曰殺其子焉用其母請受而罪之冬單伯如齊請子叔姬齊人執之<small>恨魯恃王勢以求女故</small>又執子叔姬<small>欲以恥辱魯</small>

### 文十五年 <small>前六一二</small> {#-612}

**十有五年春季孫行父如晉**

十五年春季文子如晉為單伯與子叔姬故也<small>因晉請齊</small>

---

**三月宋司馬華孫來盟**<small>華孫奉使鄰國能臨事制宜至魯而後定盟故不稱使其官皆從故書司馬</small>

三月宋華耦來盟其官皆從之書曰宋司馬華孫貴之也<small>古之盟會必備威儀崇贄幣賓主以成禮為敬故傳曰卿行旅從春秋時率多不能備儀華孫能率其屬以從古典所以敬事而自重使重而事敬則魯尊而禮篤故貴而不名</small>公與之宴辭曰君之先臣督得罪於宋殤公名在諸侯之策臣承其祀其敢辱君<small>耦華督曾孫也督弒殤公在桓二年耦自以罪人子孫故不敢屈辱魯君對共宴會</small>請承命於亞旅<small>亞旅上大夫也</small>魯人以為敏<small>無故揚其先祖之罪是不敏魯人以為敏明君子所不與也</small>

---

**夏曹伯來朝**

夏曹伯來朝禮也諸侯五年再相朝以脩王命古之制也<small>十一年曹伯來朝雖至此乃來亦五年傳為冬齊侯伐曹張本</small>

---

**齊人歸公孫敖之喪**<small>大夫喪還不書善魯感子以赦父敦公族之恩崇仁孝之教故特錄敖喪歸以示義</small>

齊人或為孟氏謀<small>孟氏公孫敖家慶父為長庶故或稱孟氏</small>曰魯爾親也飾棺寘諸堂阜<small>堂阜齊魯竟上地飾棺不殯示無所歸</small>魯必取之從之卞人以告<small>卞人魯卞邑大夫</small>惠叔猶毀以為請<small>敖卒則惠叔請之至今期年而猶未已毀過喪禮</small>立於朝以待命許之取而殯之<small>殯於孟氏之寢終叔服之言</small>齊人送之書曰齊人歸公孫敖之喪為孟氏且國故也<small>為惠叔毀請且國之公族故聽其歸殯而書之</small>

葬視共仲<small>制如慶父皆以罪降</small>聲己不視帷堂而哭<small>聲己惠叔母怨敖從莒女故帷堂</small>襄仲欲勿哭<small>怨敖取其妻</small>惠伯曰喪親之終也<small>惠伯叔彭生</small>雖不能始善終可也史佚有言曰兄弟致美<small>各盡其美義乃終</small>救乏賀善弔災祭敬喪哀情雖不同毋絕其愛親之道也子無失道何怨於人襄仲說帥兄弟以哭之

他年其二子來<small>敖在莒所生</small>孟獻子愛之聞於國<small>獻子穀之子仲孫蔑</small>或譖之曰將殺子獻子以告季文子二子曰夫子以愛我聞我以將殺子聞不亦遠於禮乎遠禮不如死一人門于句鼆一人門于戾丘皆死<small>句鼆戾丘魯邑有寇攻門二子禦之而死</small>

---

**六月辛丑朔日有食之鼓用牲于社**<small>傳例曰非禮也</small>

六月辛丑朔日有食之鼓用牲于社非禮也<small>得常鼓之月而於社用牲為非禮</small>日有食之天子不舉<small>去盛饌</small>伐鼓于社<small>責羣陰伐猶擊也</small>諸侯用幣于社<small>社尊於諸侯故請救而不敢責之</small>伐鼓于朝<small>退自責</small>以昭事神訓民事君<small>天子不舉諸侯用幣所以事神尊卑異制所以訓民</small>示有等威古之道也<small>等威威儀之等差</small>

---

**單伯至自齊**

齊人許單伯請而赦之使來致命<small>以單伯執節不移且畏晉故許之</small>書曰單伯至自齊貴之也<small>單伯為魯拘執既免而不廢禮終來致命故貴而告廟</small>

---

**晉郤缺帥師伐蔡戊申入蔡**<small>傳例曰獲大城曰入</small>

新城之盟<small>在前年</small>蔡人不與<small>不會盟</small>晉郤缺以上軍下軍伐蔡<small>兼帥二軍</small>曰君弱不可以怠<small>怠解也</small>戊申入蔡以城下之盟而還凡勝國曰滅之<small>勝國絕其社稷有其土地</small>獲大城焉曰入之<small>得大都而不有</small>

---

**秋齊人侵我西鄙季孫行父如晉**

秋齊人侵我西鄙故季文子告于晉

**冬十有一月諸侯盟于扈**<small>將伐齊晉侯受賂而止故揔曰諸侯言不足序列</small>

冬十一月晉侯宋公衞侯蔡侯陳侯鄭伯許男曹伯盟于扈尋新城之盟且謀伐齊也<small>齊執王使且數伐魯</small>齊人賂晉侯故不克而還於是有齊難是以公不會<small>明今不序諸侯不以公不會故</small>書曰諸侯盟于扈無能為故也<small>惡其受賂不能討齊</small>凡諸侯會公不與不書諱君惡也<small>謂國無難不會義事故為惡不書謂不國別序諸侯</small>與而不書後也<small>謂後期也今貶諸侯似為公諱故傳發例以明之</small>

**十有二月齊人來歸子叔姬**<small>齊人以王故來送子叔姬故與直出者異文</small>

齊人來歸子叔姬王故也<small>單伯雖見執能守節不移終達王命使叔姬得歸</small>

**齊侯侵我西鄙遂伐曹入其郛**<small>郛郭也</small>

齊侯侵我西鄙謂諸侯不能也<small>不能討己</small>遂伐曹入其郛討其來朝也<small>此年夏朝</small>季文子曰齊侯其不免乎己則無禮<small>執王使而伐無罪</small>而討於有禮者曰女何故行禮禮以順天天之道也己則反天而又以討人難以免矣詩曰胡不相畏不畏于天<small>詩小雅</small>君子之不虐幼賤畏于天也在周頌曰畏天之威于時保之<small>詩周頌言畏天威于是保福祿</small>不畏于天將何能保以亂取國奉禮以守猶懼不終多行無禮弗能在矣<small>為十八年齊弒商人傳</small>

### 文十六年 <small>前六一一</small> {#-611}

**十有六年春季孫行父會齊侯于陽穀齊侯弗及盟**<small>及與也</small>

十六年春王正月及齊平<small>齊前年再伐魯魯為受弱故平</small>公有疾使季文子會齊侯于陽穀請盟齊侯不肯曰請俟君間<small>間疾瘳</small>

**夏五月公四不視朔**<small>諸侯每月必告朔聽政因朝於廟今公以疾闕不得視二月三月四月五月朔也春秋十二公以疾不視朔非一也義無所取故特舉此以表行事因明公之實有疾非詐齊</small>

夏五月公四不視朔疾也

**六月戊辰公子遂及齊侯盟于郪丘**<small>信公疾且以賂故郪丘齊地</small>

公使襄仲納賂于齊侯故盟于郪丘

---

**秋八月辛未夫人姜氏薨**<small>僖公夫人文公母也</small>毀泉臺<small>泉臺臺名毀壞之也</small>

有蛇自泉宮出入于國如先君之數<small>伯禽至僖公十七君</small>秋八月辛未聲姜薨毀泉臺<small>魯人以為蛇妖所出而聲姜薨故壞之</small>

---

**楚人秦人巴人滅庸**

楚大饑戎伐其西南至于阜山師于大林又伐其東南至于陽丘以侵訾枝<small>戎山夷也大林陽丘訾枝皆楚邑</small>庸人帥羣蠻以叛楚<small>庸今上庸縣屬楚之小國</small>麇人率百濮聚於選將伐楚<small>選楚地百濮夷也</small>於是申息之北門不啟<small>備中國</small>

楚人謀徙於阪高<small>楚險地</small>蒍賈曰不可我能往寇亦能往不如伐庸夫麇與百濮謂我饑不能師故伐我也若我出師必懼而歸百濮離居將各走其邑誰暇謀人乃出師旬有五日百濮乃罷<small>濮夷無屯聚見難則散歸</small>

自廬以往振廩同食<small>往往伐庸也振發也廩倉也同食上下無異饌也</small>次于句澨<small>楚西界也</small>使廬戢棃侵庸<small>戢棃廬大夫</small>及庸方城<small>方城庸地上庸縣東有方城亭</small>庸人逐之囚子揚窻<small>窻戢棃官屬</small>三宿而逸曰庸師衆羣蠻聚焉不如復大師<small>還復句澨師</small>且起王卒合而後進師叔曰不可<small>師叔楚大夫潘尪也</small>姑又與之遇以驕之彼驕我怒而後可克先君蚡冒所以服陘隰也<small>蚡冒楚武王父陘隰地名</small>又與之遇七遇皆北<small>軍走曰北</small>唯裨鯈魚人實逐之<small>裨鯈魚庸三邑魚魚復縣今巴東永安縣輕楚故但使三邑人逐之</small>庸人曰楚不足與戰矣遂不設備楚子乘馹會師于臨品<small>馹傳車也臨品地名</small>分為二隊<small>隊部也兩道攻之</small>子越自石溪子貝自仞以伐庸<small>子越鬭椒也石溪仞入庸道</small>秦人巴人從楚師羣蠻從楚子盟<small>蠻見楚彊故</small>遂滅庸<small>傳言楚有謀臣所以興</small>

---

**冬十有一月宋人弒其君杵臼**<small>稱君君無道也例在宣四年</small>

宋公子鮑禮於國人<small>鮑昭公庶弟文公也</small>宋饑竭其粟而貸之年自七十以上無不饋詒也時加羞珍異<small>羞進也</small>無日不數於六卿之門<small>數不疏</small>國之材人無不事也<small>有賢材者</small>親自桓以下無不恤也<small>桓鮑之曾祖</small>公子鮑美而豔襄夫人欲通之<small>鮑適祖母</small>而不可<small>以禮自防閑</small>乃助之施昭公無道國人奉公子鮑以因夫人

於是華元為右師<small>元華督曾孫代公子成</small>公孫友為左師華耦為司馬<small>代公子卬</small>鱗矔為司徒蕩意諸為司城公子朝為司寇<small>代華御事</small>初司城蕩卒公孫壽辭司城<small>壽蕩之子</small>請使意諸為之<small>意諸壽之子</small>既而告人曰君無道吾官近懼及焉<small>禍及己</small>弃官則族無所庇子身之貳也姑紓死焉<small>姑且也紓緩也</small>雖亡子猶不亡族<small>己在故也</small>

既夫人將使公田孟諸而殺之公知之盡以寶行蕩意諸曰盍適諸侯公曰不能其大夫至于君祖母以及國人<small>君祖母諸侯祖母之稱謂襄夫人</small>諸侯誰納我且既為人君而又為人臣不如死盡以其寶賜左右而使行<small>行去也</small>夫人使謂司城去公對曰臣之而逃其難若後君何<small>言無以事後君</small>冬十一月甲寅宋昭公將田孟諸未至夫人王姬使帥甸攻而殺之<small>襄夫人周襄王姊故稱王姬帥甸郊甸之帥</small>蕩意諸死之<small>不書不告</small>書曰宋人弒其君杵臼君無道也<small>始例發於臣之罪今稱國人故重明君罪</small>文公即位使母弟須為司城<small>代意諸</small>華耦卒而使蕩虺為司馬<small>虺意諸之弟</small>

### 文十七年 <small>前六一〇</small> {#-610}

**十有七年春晉人衞人陳人鄭人伐宋**<small>自閔僖已下終於春秋陳侯常在衞侯上今大夫會在衞下傳不言陳公孫寧後至則寧位非上卿故也</small>

十七年春晉荀林父衞孔達陳公孫寧鄭石楚伐宋討曰何故弒君猶立文公而還卿不書失其所也<small>卿不書謂稱人</small>

---

**夏四月癸亥葬我小君聲姜**

夏四月癸亥葬聲姜有齊難是以緩<small>過五月之例</small>

---

**齊侯伐我西鄙<small>西當為北蓋經誤</small>六月癸未公及齊侯盟于穀**

齊侯伐我北鄙襄仲請盟六月盟于穀<small>晉不能救魯故請服</small>

---

**諸侯會于扈**<small>昭公雖以無道見弒而文公猶宜以弒君受討故林父伐宋以失所稱人晉侯平宋以無功不序明君雖不君臣不可不臣所以督大教</small>

晉侯蒐于黃父<small>一名黑壤晉地</small>遂復合諸侯于扈平宋也<small>傳不列諸國而言復合則如上十五年會扈之諸侯可知也</small>公不與會齊難故也書曰諸侯無功也<small>刺欲平宋而復不能</small>

於是晉侯不見鄭伯以為貳於楚也鄭子家使執訊而與之書以告趙宣子<small>執訊通訊問之官為書與宣子</small>曰寡君即位三年<small>魯文二年</small>召蔡侯而與之事君九月蔡侯入于敝邑以行<small>行朝晉也</small>敝邑以侯宣多之難寡君是以不得與蔡侯偕<small>宣多既立穆公恃寵專權</small>十一月克減侯宣多而隨蔡侯以朝于執事<small>減損也難未盡而行言汲汲于朝晉</small>十二年六月歸生佐寡君之嫡夷<small>歸生子家名夷大子名</small>以請陳侯于楚而朝諸君<small>請陳于楚與俱朝晉</small>十四年七月寡君又朝以蕆陳事<small>蕆勑也勑成前好</small>十五年五月陳侯自敝邑往朝于君往年正月燭之武往朝夷也<small>將夷往朝晉</small>八月寡君又往朝以陳蔡之密邇於楚而不敢貳焉則敝邑之故也<small>密邇比近也</small>雖敝邑之事君何以不免<small>免免罪也</small>在位之中一朝于襄<small>襄公</small>而再見于君<small>君靈公也</small>夷與孤之二三臣相及於絳<small>孤之二三臣謂燭之武歸生自謂也絳晉國都</small>雖我小國則蔑以過之矣今大國曰爾未逞吾志敝邑有亡無以加焉古人有言曰畏首畏尾身其餘幾<small>言首尾有畏則身中不畏者少</small>又曰鹿死不擇音<small>音所茠蔭之處古字聲同皆相假借</small>小國之事大國也德則其人也<small>以德加己則以人道相事</small>不德則其鹿也鋌而走險急何能擇<small>鋌疾走貌言急則欲蔭茠於楚如鹿赴險</small>命之罔極亦知亡矣<small>言晉命無極</small>將悉敝賦以待於鯈唯執事命之<small>鯈晉鄭之竟言欲以兵距晉</small>文公二年六月壬申朝于齊<small>鄭文二年六月壬申魯莊二十三年六月二十日</small>四年二月壬戌為齊侵蔡<small>魯莊二十五年二月無壬戌壬戌三月二十日</small>亦獲成於楚<small>鄭與楚成</small>居大國之間而從於彊令豈其罪也<small>令號令也</small>大國若弗圖無所逃命晉鞏朔行成於鄭趙穿公壻池為質焉<small>趙穿卿也公壻池晉侯女壻</small>

---

**秋公至自穀**<small>無傳</small>

---

秋周甘斀敗戎于邥垂乘其飲酒也<small>斀周大夫邥垂周地河南新城縣北有垂亭為成元年晉侯平戎于王張本</small>

---

冬十月鄭大子夷石楚為質于晉<small>夷靈公也石楚鄭大夫</small>

---

**冬公子遂如齊**

襄仲如齊拜穀之盟復曰臣聞齊人將食魯之麥以臣觀之將不能齊君之語偷臧文仲有言曰民主偷必死<small>偷猶苟且</small>

### 文十八年 <small>前六〇九</small> {#-609}

**十有八年春王二月丁丑公薨于臺下**

十八年春齊侯戒師期<small>將以伐魯</small>而有疾醫曰不及秋將死公聞之卜曰尚無及期<small>尚庶幾也欲令先師期死</small>惠伯令龜<small>以卜事告龜</small>卜楚丘占之曰齊侯不及期非疾也君亦不聞<small>言君先齊侯終</small>令龜有咎<small>言令龜者亦有凶咎見於卜兆為惠伯死張本</small>二月丁丑公薨

---

**秦伯罃卒**<small>無傳未同盟而赴以名</small>

---

**夏五月戊戌齊人弒其君商人**<small>不稱盜罪商人</small>

齊懿公之為公子也與邴歜之父爭田弗勝及即位乃掘而刖之<small>斷其尸足</small>而使歜僕<small>僕御也</small>納閻職之妻而使職驂乘<small>驂乘陪乘</small>夏五月公游于申池<small>齊南城西門名申門齊城無池唯此門左右有池疑此則是</small>二人浴于池歜以扑抶職<small>扑箠也抶擊也欲以相感激</small>職怒歜曰人奪女妻而不怒一抶女庸何傷職曰與刖其父而弗能病者何如<small>言不以父刖為病恨</small>乃謀弒懿公納諸竹中歸舍爵而行<small>飲酒訖乃去言齊人惡懿公二人無所畏</small>齊人立公子元<small>桓公子惠公</small>

---

**六月癸酉葬我君文公**

六月葬文公

---

**秋公子遂叔孫得臣如齊**<small>書二卿以兩事行非相為介</small>

秋襄仲莊叔如齊惠公立故且拜葬也<small>襄仲賀惠公立莊叔謝齊來會葬</small>

---

**冬十月子卒**<small>先君既葬不稱君者魯人諱弒以未成君書之子在喪之稱</small>

文公二妃敬嬴生宣公敬嬴嬖而私事襄仲宣公長而屬諸襄仲襄仲欲立之叔仲不可<small>叔仲惠伯</small>仲見于齊侯而請之齊侯新立而欲親魯許之冬十月仲殺惡及視而立宣公<small>惡大子視其母弟殺視不書賤之</small>書曰子卒諱之也

仲以君命召惠伯<small>詐以子惡命</small>其宰公冉務人止之曰入必死叔仲曰死君命可也公冉務人曰若君命可死非君命何聽弗聽乃入殺而埋之馬矢之中<small>惠伯死不書者史畏襄仲不敢書殺惠伯</small>公冉務人奉其帑以奔蔡既而復叔仲氏<small>不絕其後</small>

**夫人姜氏歸于齊**

夫人姜氏歸于齊大歸也<small>惡視之母出姜也嫌與有罪出者異故復發傳</small>將行哭而過市曰天乎仲為不道殺適立庶市人皆哭魯人謂之哀姜<small>所謂出姜不允於魯</small>

**季孫行父如齊**<small>無傳</small>

---

**莒弒其君庶其**<small>稱君君無道也</small>

莒紀公生大子僕又生季佗愛季佗而黜僕且多行無禮於國<small>紀號也莒夷無謚故有別號</small>僕因國人以弒紀公以其寶玉來奔納諸宣公公命與之邑曰今日必授季文子使司寇出諸竟曰今日必達<small>未見公而文子出之故來不書</small>公問其故季文子使大史克對曰先大夫臧文仲教行父事君之禮行父奉以周旋弗敢失隊曰見有禮於其君者事之如孝子之養父母也見無禮於其君者誅之如鷹鸇之逐鳥雀也先君周公制周禮曰則以觀德<small>則法也合法則為吉德</small>德以處事<small>處猶制也</small>事以度功<small>度量也</small>功以食民<small>食養也</small>作誓命曰毀則為賊<small>誓要信也毀則壞法也</small>掩賊為藏<small>掩匿也</small>竊賄為盜<small>賄財也</small>盜器為姦<small>器國用也</small>主藏之名<small>以掩賊為名</small>賴姦之用<small>用姦器也</small>為大凶德有常無赦<small>刑有常</small>在九刑不忘<small>誓命以下皆九刑之書九刑之書今亡</small>行父還觀莒僕莫可則也<small>還猶周旋</small>孝敬忠信為吉德盜賊藏姦為凶德夫莒僕則其孝敬則弒君父矣則其忠信則竊寶玉矣其人則盜賊也其器則姦兆也<small>兆域也</small>保而利之則主藏也以訓則昏民無則焉不度於善<small>度居也</small>而皆在於凶德是以去之昔高陽氏有才子八人<small>高陽帝顓頊之號八人其苗裔</small>蒼舒隤敳檮戭大臨尨降庭堅仲容叔達<small>此即垂益禹皐陶之倫庭堅即皐陶字</small>齊聖廣淵明允篤誠天下之民謂之八愷<small>齊中也淵深也允信也篤厚也愷和也</small>高辛氏有才子八人<small>高辛帝嚳之號八人亦其苗裔</small>伯奮仲堪叔獻季仲伯虎仲熊叔豹季貍<small>此即稷契朱虎熊羆之倫</small>忠肅共懿宣慈惠和天下之民謂之八元<small>肅敬也懿美也宣徧也元善也</small>此十六族也世濟其美不隕其名<small>濟成也隕隊也</small>以至于堯堯不能舉舜臣堯舉八愷使主后土<small>后土地官禹作司空平水土即主地之官</small>以揆百事莫不時序地平天成<small>揆度也成亦平也</small>舉八元使布五教于四方<small>契作司徒五教在寬故知契在八元之中</small>父義母慈兄友弟共子孝內平外成<small>內諸夏外夷狄</small>昔帝鴻氏有不才子<small>帝鴻黃帝</small>掩義隱賊好行凶德醜類惡物頑嚚不友是與比周<small>醜亦惡也比近也周密也</small>天下之民謂之渾敦<small>謂驩兜渾敦不開通之貌</small>少暭氏有不才子<small>少暭金天氏之號次黃帝</small>毀信廢忠崇飾惡言靖譖庸回服讒蒐慝以誣盛德<small>崇聚也靖安也庸用也回邪也服行也蒐隱也慝惡也盛德賢人也</small>天下之民謂之窮奇<small>謂共工其行窮其好奇</small>顓頊氏有不才子不可教訓不知話言<small>話善也</small>告之則頑<small>德義不入心</small>舍之則嚚<small>不道忠信</small>傲很明德以亂天常天下之民謂之檮杌<small>謂鯀檮杌頑凶無儔匹之貌</small>此三族也世濟其凶增其惡名以至于堯堯不能去<small>方以宣公比堯行父比舜故言堯亦不能去須賢臣而除之</small>縉雲氏有不才子<small>縉雲黃帝時官名</small>貪于飲食冒于貨賄侵欲崇侈不可盈厭聚斂積實不知紀極不分孤寡不恤窮匱<small>冒亦貪也盈滿也實財也</small>天下之民以比三凶<small>非帝子孫故別以比三凶</small>謂之饕餮<small>貪財為饕貪食為餮</small>舜臣堯<small>為堯臣</small>賓于四門<small>闢四門達四聦以賓禮衆賢</small>流四凶族<small>案四凶罪狀而流放之</small>渾敦窮奇檮杌饕餮投諸四裔以禦螭魅<small>投弃也裔遠也放之四遠使當螭魅之災螭魅山林異氣所生為人害者</small>是以堯崩而天下如一同心戴舜以為天子以其舉十六相去四凶也故虞書數舜之功曰慎徽五典五典克從無違教也<small>徽美也典常也此八元之功</small>曰納于百揆百揆時序無廢事也<small>此八愷之功</small>曰賓于四門四門穆穆無凶人也<small>流四凶</small>舜有大功二十而為天子<small>舉十六相去四凶也</small>今行父雖未獲一吉人去一凶矣於舜之功二十之一也庶幾免於戾乎<small>史克激稱以辨宣公之惑釋行父之志故其言美惡有過辭蓋事宜也</small>

---

宋武氏之族道昭公子將奉司城須以作亂<small>文公弒昭公故武族欲因其子以作亂司城須文公弟</small>十二月宋公殺母弟須及昭公子使戴莊桓之族攻武氏於司馬子伯之館<small>戴族華樂也莊族公孫師也桓族向魚鱗蕩也司馬子伯華耦也</small>遂出武穆之族<small>穆族黨於武氏故</small>使公孫師為司城<small>公孫師莊公之孫</small>公子朝卒使樂呂為司寇以靖國人<small>樂呂戴公之曾孫為宣三年宋師圍曹傳</small>