---
title: "宣公第七"
subtitle: "608-591"
date: 2019-09-14T20:06:39+08:00
lastmod: 2025-05-22
draft: false
weight: 707
js:
    - /js/toc.js
    - /js/commentary.js
---


### 宣元年 <small>前六〇八</small> {#-608}

**元年春王正月，公即位。**<small>無傳。</small>

**公子遂如齊逆女。**<small>不譏喪娶者，不待貶責而自明也。卿為君逆，例在[文四年](../06/#-623)。</small>

元年春王正月，公子遂如齊逆女，尊君命也。<small>諸侯之卿，出入稱名氏，所以尊君命也。傳於此發者，與還文不同，故釋之。</small>

**三月，遂以夫人婦姜至自齊。**<small>稱婦，有姑之辭。不書氏，史闕文。</small>

三月，遂以夫人婦姜至自齊，尊夫人也。<small>遂不言公子，替其尊稱，所以成小君之尊也。公子，當時之寵號，非族也，故傳不言舍族，釋例論之備矣。</small>

---

**夏，季孫行父如齊。**

夏，季文子如齊，納賂以請會。<small>宣公篡立，未列於會，故以賂請之。</small>

---

**晉放其大夫胥甲父于衞。**<small>放者，受罪黜免，宥之以遠。</small>

晉人討不用命者，放胥甲父于衞，<small>胥甲，下軍佐，[文十二年](../06/#-615)戰河曲，不肯薄秦於險。</small>而立胥克，<small>克，甲之子。</small>先辛奔齊。<small>辛，甲之屬大夫。</small>

---

**公會齊侯于平州。**<small>平州，齊地，在泰山牟縣西。</small>

會于平州，以定公位。<small>篡立者，諸侯既與之會，則不得復討，臣子殺之與弒君同，故公與齊會而位定。</small>

**公子遂如齊。**

東門襄仲如齊拜成。<small>謝得會也。</small>

**六月，齊人取濟西田。**<small>魯以賂齊，齊人不用師徒，故曰取。</small>

六月，齊人取濟西之田，為立公故，以賂齊也。<small>濟西，故曹地，[僖三十一年](../05/#-629)晉文以分魯。</small>

---

**秋，邾子來朝。**<small>無傳。</small>

---

**楚子、鄭人侵陳，遂侵宋。**

宋人之弒昭公也，<small>在[文十六年](../06/#-611)。</small>晉荀林父以諸侯之師伐宋，宋及晉平，宋文公受盟于晉，又會諸侯于扈，將為魯討齊，皆取賂而還。<small>[文十五年](../06/#-612)、[十七年](../06/#-610)二扈之盟皆受賂。</small>鄭穆公曰：「晉不足與也。」遂受盟于楚。陳共公之卒，楚人不禮焉，<small>卒在[文十三年](../06/#-614)。</small>陳靈公受盟于晉。秋，楚子侵陳，遂侵宋。

**晉趙盾帥師救陳。**<small>傳言救陳、宋，經無宋字，蓋闕。</small>

晉趙盾帥師救陳、宋。

**宋公、陳侯、衞侯、曹伯會晉師于棐林，伐鄭。**<small>晉師救陳、宋，四國君往會之，共伐鄭也。不言會趙盾，取於兵會，非好會也。棐林，鄭地，熒陽宛陵縣東南有林鄉。</small>

會于棐林，以伐鄭也。楚蒍賈救鄭，遇于北林，<small>與晉師相遇。熒陽中牟縣西南有林亭，在鄭北。</small>囚晉解揚，晉人乃還。<small>解揚，晉大夫。</small>

**冬，晉趙穿帥師侵崇。**

晉欲求成於秦，趙穿曰：「我侵崇，秦急崇，必救之，<small>崇，秦之與國。</small>吾以求成焉。」冬，趙穿侵崇，秦弗與成。

**晉人、宋人伐鄭。**

晉人伐鄭，以報北林之役。<small>報囚解揚。</small>於是晉侯侈，趙宣子為政，驟諫而不入，故不競於楚。<small>競，強也。為明年鄭伐宋張本。</small>

### 宣二年 <small>前六〇七</small> {#-607}

**二年春王二月壬子，宋華元帥師及鄭公子歸生帥師戰于大棘，宋師敗績，獲宋華元。**<small>得大夫，生死皆曰獲，例在[昭二十三年](../10/#-519)。大棘，在陳留襄邑縣南。</small>

二年春，鄭公子歸生命于楚伐宋，<small>受楚命也。</small>宋華元、樂呂御之。二月壬子，戰于大棘，宋師敗績，囚華元，獲樂呂，<small>樂呂司寇，獲不書，非元帥也。獲，生死通名，經言獲華元，故傳特護之曰囚，以明其生獲，故得見贖而還。</small>及甲車四百六十乘、俘二百五十人、馘百。

狂狡輅鄭人，鄭人入于井，<small>狂狡，宋大夫。輅，迎也。</small>倒戟而出之，獲狂狡。君子曰：「失禮違命，宜其為禽也！戎，昭果毅以聽之之謂禮，<small>聽，謂常存於耳、著於心、想聞其政令。</small>殺敵為果，致果為毅，易之戮也！」<small>易，反易。</small>

將戰，華元殺羊食士，其御羊斟不與，及戰，曰：「疇昔之羊，子為政，<small>疇昔，猶前日也。</small>今日之事，我為政。」與入鄭師，故敗。君子謂羊斟非人也！以其私憾，敗國殄民，<small>憾，恨也。殄，盡也。</small>於是刑孰大焉？詩所謂「人之無良」者，<small>詩小雅，義取不良之人相怨以亡。</small>其羊斟之謂乎？殘民以逞。

宋人以兵車百乘、文馬百駟，<small>畫馬為文，四百匹。</small>以贖華元于鄭，半入，華元逃歸，立于門外，告而入。<small>告宋城門而後入，言不苟。</small>見叔牂曰：「子之馬然也。」<small>叔牂，羊斟也。卑賤，得先歸，華元見而慰之。</small>對曰：「非馬也，其人也。」<small>叔牂知前言以顯，故不敢讓罪。</small>既合而來奔。<small>叔牂言畢遂奔魯。合，猶答也。</small>

宋城，華元為植巡功，<small>植，將主也。</small>城者謳曰：「睅其目，皤其腹，弃甲而復，<small>睅，出目。皤，大腹。弃甲，謂亡師。</small>于思于思，弃甲復來。」<small>于思，多鬢之貌。</small>使其驂乘謂之曰：「牛則有皮，犀兕尚多，弃甲則那。」<small>那，猶何也。</small>役人曰：「從其有皮，丹漆若何？」華元曰：「去之！夫其口衆我寡。」<small>傳言華元不吝其咎，寬而容衆。</small>

**秦師伐晉。夏，晉人、宋人、衞人、陳人侵鄭。**<small>鄭為楚伐宋，獲其大夫，晉趙盾興諸侯之師，將為宋報恥，畏楚而還，失霸者之義，故貶稱人。</small>

秦師伐晉，以報崇也，<small>伐崇在[元年](#-608)。</small>遂圍焦。<small>焦，晉河外邑。</small>夏，晉趙盾救焦，遂自陰地及諸侯之師侵鄭，<small>陰地，晉河南山北，自上洛以東至陸渾。</small>以報大棘之役。楚鬭椒救鄭，曰：「能欲諸侯而惡其難乎？」遂次于鄭，以待晉師。趙盾曰：「彼宗競于楚，殆將斃矣！<small>競，強也。鬭椒，若敖之族，自子文以來世為令尹。</small>姑益其疾。」乃去之。<small>欲示弱以驕之。傳言趙盾所以稱人，且為[四年](#-605)楚滅若敖氏張本。</small>

---

**秋九月乙丑，晉趙盾弒其君夷皐。**<small>靈公不君而稱臣以弒者，以示良史之法，深責執政之臣，例在[四年](#-605)。</small>

晉靈公不君，<small>失君道也，以明於例應稱國以弒。</small>厚斂以彫牆，<small>彫，畫也。</small>從臺上彈人而觀其辟丸也。宰夫胹熊蹯不熟，殺之，寘諸畚，使婦人載以過朝，<small>畚，以草索為之，筥屬。</small>趙盾、士季見其手，問其故而患之，將諫，士季曰：「諫而不入，則莫之繼也！會請先，不入則子繼之。」三進及溜，而後視之，<small>士季，隨會也。三進，三伏，公不省而又前也。公知欲諫，故佯不視。</small>曰：「吾知所過矣，將改之。」稽首而對曰：「人誰無過，過而能改，善莫大焉，詩曰『靡不有初，鮮克有終』，<small>詩大雅也。</small>夫如是則能補過者鮮矣，君能有終，則社稷之固也，豈唯羣臣賴之！又曰『袞職有闕，惟仲山甫補之』，能補過也，<small>詩大雅也。袞，君之上服。闕，過也。言服袞者有過，則仲山甫能補之。</small>君能補過，袞不廢矣！」<small>常服袞也。</small>猶不改。宣子驟諫，公患之，使鉏麑賊之，<small>鉏麑，晉力士。</small>晨往，寢門闢矣，盛服將朝，尚早，坐而假寐，<small>不解衣冠而睡。</small>麑退，歎而言曰：「不忘恭敬，民之主也！賊民之主，不忠，弃君之命，不信，有一於此，不如死也。」觸槐而死。<small>槐，趙盾庭樹。</small>

秋九月，晉侯飲趙盾酒，伏甲將攻之，其右提彌明知之，<small>右，車右。</small>趨登曰：「臣侍君宴，過三爵，非禮也。」遂扶以下。公嗾夫獒焉，明搏而殺之，<small>獒，猛犬也。</small>盾曰：「弃人用犬，雖猛何為？」<small>責公不養士而更以犬為己用。</small>鬭且出，提彌明死之。初，宣子田於首山，舍于翳桑，<small>田，獵也。翳桑，桑之多蔭翳者。首山，在河東蒲坂縣東南。</small>見靈輒餓，問其病，<small>靈輒，晉人。</small>曰：「不食三日矣。」食之，舍其半，問之，曰：「宦三年矣，<small>宦，學也。</small>未知母之存否，今近焉，<small>去家近。</small>請以遺之。」使盡之，而為之簞食與肉，<small>簞，笥也。</small>寘諸橐以與之，既而與為公介，<small>靈輒為公甲士。</small>倒戟以禦公徒而免之，問何故，對曰：「翳桑之餓人也。」問其名居，<small>問所居。</small>不告而退，<small>不望報也。</small>遂自亡也。<small>輒亦去。</small>

乙丑，趙穿攻靈公於桃園，<small>穿，趙盾之從父昆弟子。乙丑，九月二十七日。</small>宣子未出山而復。<small>晉竟之山也。盾出奔，聞公弒而還。</small>大史書曰「趙盾弒其君」，以示於朝。宣子曰：「不然。」對曰：「子為正卿，亡不越竟，反不討賊，非子而誰？」宣子曰：「烏呼！『我之懷矣，自詒伊慼』，其我之謂矣！」<small>逸詩也，言人多所懷戀則自遺憂。</small>孔子曰：「董狐，古之良史也，書法不隱，<small>不隱盾之罪。</small>趙宣子，古之良大夫也，為法受惡，<small>善其為法受屈。</small>惜也，越竟乃免。」<small>越竟則君臣之義絕，可以不討賊。</small>

宣子使趙穿逆公子黑臀于周而立之，<small>黑臀，晉文公子。</small>壬申，朝于武宮。<small>壬申十月五日，既有日而無月，冬又在壬申下，明傳文無較例。</small>

初，麗姬之亂，詛無畜羣公子，<small>詛，盟誓。</small>自是晉無公族，<small>無公子，故廢公族之官。</small>及成公即位，乃宦卿之適而為之田，以為公族，<small>宦，仕也。為置田邑，以為公族大夫。</small>又宦其餘子，亦為餘子，<small>餘子，適子之母弟也。亦治餘子之政。</small>其庶子為公行，<small>庶子，妾子也，掌率公戎行。</small>晉於是有公族、餘子、公行。<small>皆官名。</small>趙盾請以括為公族，<small>括，趙盾異母弟，趙姬之中子屏季也。</small>曰：「君姬氏之愛子也，<small>趙姬，文公女、成公姊也。</small>微君姬氏，則臣狄人也。」公許之。<small>盾，狄外孫也，姬氏逆之以為適，事見[僖二十四年](../05/#-636)。</small>冬，趙盾為旄車之族，<small>旄車，公行之官。盾本卿適，其子當為公族，辟屏季故，更掌旄車。</small>使屏季以其故族為公族大夫。<small>盾以其故官屬與屏季，使為衰之適。</small>

---

**冬十月乙亥，天王崩。**<small>無傳。</small>

---

### 宣三年 <small>前六〇六</small> {#-606}

**三年春王正月，郊牛之口傷，改卜牛，牛死，乃不郊，**<small>牛不稱牲，未卜日。</small>**猶三望。**

三年春，不郊而望，皆非禮也。<small>言牛雖傷死，當更改卜，取其吉者，郊不可廢也。前年冬天王崩，未葬而郊者，不以王事廢天事，禮記曾子問「天子崩未殯，五祀不行，既殯而祭，自啟至于反哭，五祀之祭不行，已葬而祭」。</small>望，郊之屬也，不郊，亦無望可也。<small>已有例在[僖三十一年](../05/#-629)，復發傳者，嫌牛死與卜不從異。</small>

---

**葬匡王。**<small>無傳。四月而葬，速。</small>

---

晉侯伐鄭，及郔，鄭及晉平，士會入盟。<small>郔，鄭地。為夏楚侵鄭傳。</small>

**楚子伐陸渾之戎。**

楚子伐陸渾之戎，遂至於雒，觀兵于周疆，<small>雒水出上雒冢領山，至河南鞏縣入河。</small>定王使王孫滿勞楚子，<small>王孫滿，周大夫。</small>楚子問鼎之大小輕重焉，<small>示欲偪周取天下。</small>對曰：「在德不在鼎！昔夏之方有德也，<small>禹之世。</small>遠方圖物，<small>圖畫山川奇異之物而獻之。</small>貢金九牧，<small>使九州之牧貢金。</small>鑄鼎象物，<small>象所圖物，著之於鼎。</small>百物而為之備，使民知神姦，<small>圖鬼神百物之形，使民逆備之。</small>故民入川澤山林，不逢不若，<small>若，順也。</small>螭魅罔兩，<small>螭，山神，獸形。魅，怪物。罔兩，水神。</small>莫能逢之，<small>逢，遇也。</small>用能協于上下，以承天休，<small>民無災害，則上下和而受天祐。</small>桀有昏德，鼎遷于商，載祀六百，<small>載、祀皆年。</small>商紂暴虐，鼎遷于周，德之休明，雖小重也，<small>不可遷。</small>其姦回昏亂，雖大輕也，<small>言可移。</small>天祚明德，有所厎止，<small>厎，致也。</small>成王定鼎于郟鄏，<small>郟鄏，今河南也，河南縣西有郟鄏陌，武王遷之，成王定之。</small>卜世三十，卜年七百，天所命也！周德雖衰，天命未改，鼎之輕重，未可問也。」

**夏，楚人侵鄭。**

夏，楚人侵鄭，鄭即晉故也。

---

**秋，赤狄侵齊。**<small>無傳。</small>

---

**宋師圍曹。**

宋文公即位三年，殺母弟須及昭公子，武氏之謀也，<small>武氏謀奉弟須及昭公子以作亂，事在[文十八年](../06/#-609)。</small>使戴桓之族攻武氏於司馬子伯之館，盡逐武穆之族，武穆之族以曹師伐宋。秋，宋師圍曹，報武氏之亂也。

---

**冬十月丙戌，鄭伯蘭卒。**<small>再與文同盟。</small>

冬，鄭穆公卒。初，鄭文公有賤妾曰燕姞，<small>姞，南燕姓。</small>夢天使與己蘭，<small>蘭，香草。</small>曰：「余為伯鯈，余而祖也，<small>伯鯈，南燕祖。</small>以是為而子，<small>以蘭為女子名。</small>以蘭有國香，人服媚之如是。」<small>媚，愛也。欲令人愛之如蘭。</small>既而文公見之，與之蘭而御之，辭曰：「妾不才，幸而有子，將不信，敢徵蘭乎？」<small>懼將不見信，故欲計所賜蘭為懷子月數。</small>公曰：「諾。」生穆公，名之曰蘭。文公報鄭子之妃，曰陳媯，<small>鄭子，文公叔父子儀也。漢律，淫季父之妻曰報。</small>生子華、子臧，子臧得罪而出，<small>出奔宋。</small>誘子華而殺之南里，<small>在[僖十六年](../05/#-644)。南里，鄭地。</small>使盜殺子臧於陳宋之間。<small>在[僖二十四年](../05/#-636)。</small>又娶于江，生公子士，朝于楚，楚人酖之，及葉而死。<small>葉，楚地，今南陽葉縣。</small>又娶于蘇，生子瑕、子俞彌，俞彌早卒，洩駕惡瑕，文公亦惡之，故不立也。<small>洩駕，鄭大夫。</small>公逐羣公子，公子蘭奔晉，從晉文公伐鄭。<small>在[僖三十年](../05/#-630)。</small>石癸曰：「吾聞姬姞耦，其子孫必蕃，<small>姞姓宜為姬配耦。</small>姞，吉人也，后稷之元妃也！<small>姞姓之女為后稷妃，周是以興，故曰吉人。</small>今公子蘭，姞甥也，天或啟之，必將為君，其後必蕃，先納之，可以亢寵。」<small>亢，極也。</small>與孔將鉏、侯宣多納之，盟于大宮而立之，<small>大宮，鄭祖廟。</small>以與晉平。穆公有疾，曰：「蘭死，吾其死乎！吾所以生也。」刈蘭而卒。<small>傳言穆氏所以大興於鄭，天所啟也。</small>

**葬鄭穆公。**<small>無傳。</small>

---

### 宣四年 <small>前六〇五</small> {#-605}

**四年春王正月，公及齊侯平莒及郯，莒人不肯，公伐莒，取向。**<small>莒、郯二國相怨，故公與齊侯共平之。向，莒邑，東海承縣東南有向城，遠，疑也。</small>

四年春，公及齊侯平莒及郯，莒人不肯，公伐莒，取向，非禮也。平國以禮，不以亂，伐而不治，亂也，<small>責公不先以禮治之而用伐。</small>以亂平亂，何治之有？無治，何以行禮？

---

**秦伯稻卒。**<small>無傳。未同盟。</small>

---

**夏六月乙酉，鄭公子歸生弒其君夷。**<small>傳例曰「稱臣，臣之罪也」。子公實弒而書子家，罪其權不足也。</small>

楚人獻黿於鄭靈公，<small>穆公大子夷也。</small>公子宋與子家將見，<small>宋，子公也。子家，歸生。</small>子公之食指動，<small>第二指也。</small>以示子家曰：「他日我如此，必嘗異味。」及入，宰夫將解黿，相視而笑，公問之，<small>問所笑。</small>子家以告，及食大夫黿，召子公而弗與也，<small>欲使指動無效。</small>子公怒，染指於鼎，嘗之而出，公怒，欲殺子公。子公與子家謀先，<small>先公為難。</small>子家曰：「畜老猶憚殺之，<small>六畜。</small>而況君乎？」反譖子家，子家懼而從之。<small>譖子家於公。</small>夏，弒靈公，書曰「鄭公子歸生弒其君夷」，權不足也。<small>子家權不足以禦亂，懼譖而從弒君，故書以首惡。</small>君子曰：「仁而不武，無能達也。」<small>初稱畜老，仁也，不討子公，是不武也，故不能自通於仁道，而陷弒君之罪。</small>凡弒君，稱君，君無道也，稱臣，臣之罪也。<small>稱君，謂唯書君名而稱國以弒，言衆所共絕也。稱臣者，謂書弒者之名，以示來世，終為不義，改殺稱弒，辟其惡名，取有漸也。書弒之義，釋例論之備矣。</small>

鄭人立子良，<small>穆公庶子。</small>辭曰：「以賢，則去疾不足，<small>去疾，子良名。</small>以順，則公子堅長。」乃立襄公。<small>襄公，堅也。</small>襄公將去穆氏，<small>逐羣兄弟。</small>而舍子良，<small>以其讓己。</small>子良不可，曰：「穆氏宜存，則固願也，若將亡之，則亦皆亡，去疾何為？」<small>何為獨留。</small>乃舍之，皆為大夫。

---

**赤狄侵齊。**<small>無傳。</small>

---

**秋，公如齊。**<small>無傳。</small>**公至自齊。**<small>無傳。告于廟，例在[桓二年](../02/#-710)。</small>

---

初，楚司馬子良生子越椒，子文曰：「必殺之！<small>子文，子良之兄。</small>是子也，熊虎之狀而豺狼之聲，弗殺，必滅若敖氏矣！諺曰『狼子野心』，是乃狼也，其可畜乎？」子良不可，子文以為大慼，及將死，聚其族曰：「椒也知政，乃速行矣，無及於難。」且泣曰：「鬼猶求食，若敖氏之鬼不其餒而！」<small>而，語助。言必餒。</small>

及令尹子文卒，鬭般為令尹，<small>般，子文之子子揚。</small>子越為司馬，蒍賈為工正，譖子揚而殺之，子越為令尹，己為司馬，<small>賈為椒譖子揚，而己得椒處。</small>子越又惡之，<small>惡賈。</small>乃以若敖氏之族圄伯嬴於轑陽而殺之，<small>圄，囚也。伯嬴，蒍賈也。轑陽，楚邑。</small>遂處烝野，將攻王。王以三王之子為質焉，弗受，<small>烝野，楚邑。三王，文、成、穆。</small>師于漳澨。<small>漳澨，漳水邊。</small>秋七月戊戌，楚子與若敖氏戰于皐滸，<small>皐滸，楚地。</small>伯棼射王，汏輈，及鼓跗，著於丁寧，<small>伯棼，越椒也。輈，車轅。汏，過也，箭過車轅上。丁寧，鉦也。</small>又射，汏輈，以貫笠轂，<small>兵車無蓋，尊者則邊人執笠，依轂而立，以禦寒暑，名曰笠轂。此言箭過車轅，及王之蓋。</small>師懼，退，王使巡師曰：「吾先君文王克息，獲三矢焉，伯棼竊其二，盡於是矣！」鼓而進之，遂滅若敖氏。

初，若敖娶於鄖，<small>鄖，國名。</small>生鬭伯比，若敖卒，從其母畜於鄖，<small>畜，養也。</small>淫於鄖子之女，生子文焉，鄖夫人使弃諸夢中，<small>夢，澤名，江夏安陸縣城東南有雲夢城。</small>虎乳之，鄖子田，見之，懼而歸，夫人以告，<small>告女私通所生。</small>遂使收之。楚人謂乳穀，謂虎於菟，故命之曰鬭穀於菟，以其女妻伯比，<small>伯比所淫者。</small>實為令尹子文。<small>鬭氏始自子文為令尹。</small>其孫箴尹克黃，<small>箴尹，官名。克黃，子揚之子。</small>使於齊，還及宋，聞亂，其人曰：「不可以入矣。」箴尹曰：「弃君之命，獨誰受之？君，天也，天可逃乎？」遂歸復命而自拘於司敗。王思子文之治楚國也，曰：「子文無後，何以勸善？」使復其所，改命曰生。<small>易其名也。</small>

---

**冬，楚子伐鄭。**

冬，楚子伐鄭，鄭未服也。<small>前年楚侵鄭，不獲成，故曰未服。</small>

---

### 宣五年 <small>前六〇四</small> {#-604}

**五年春，公如齊。**

五年春，公如齊，高固使齊侯止公，請叔姬焉。<small>留公強成昏。</small>

**夏，公至自齊。**

夏，公至自齊，書過也。<small>公既見止，連昏於鄰國之臣，厭尊毀列，累其先君，而於廟行飲至之禮，故書以示過。</small>

**秋九月，齊高固來逆叔姬。**<small>高固，齊大夫。不書女歸，降於諸侯。</small>

秋九月，齊高固來逆女，自為也，故書曰「逆叔姬」，卿自逆也。<small>適諸侯稱女，適大夫稱字，所以別尊卑也，此春秋新例，故稱書曰而不言凡也。不於[莊二十七年](../03/#-667)發例者，嫌見迫而成昏，因明之。</small>

---

**叔孫得臣卒。**<small>無傳。不書日，公不與小斂。</small>

---

**冬，齊高固及子叔姬來。**<small>叔姬寧，固反馬。</small>

冬來，反馬也。<small>禮，送女留其送馬，謙不敢自安，三月廟見，遣使反馬，高固遂與叔姬俱寧，故經傳具見以示譏。</small>

---

**楚人伐鄭。**

楚子伐鄭，陳及楚平。晉荀林父救鄭、伐陳。<small>為明年晉、衞侵陳傳。</small>

### 宣六年 <small>前六〇三</small> {#-603}

**六年春，晉趙盾、衞孫免侵陳。**

六年春，晉、衞侵陳，陳即楚故也。

---

**夏四月。**

---

夏，定王使子服求后于齊。<small>子服，周大夫。</small>

---

**秋八月，螽。**<small>無傳。</small>

---

秋，赤狄伐晉，圍懷，及邢丘。<small>邢丘，今河內平皐縣。</small>晉侯欲伐之，中行桓子曰：「使疾其民，<small>驕則數戰，為民所疾。</small>以盈其貫，將可殪也！<small>殪，盡也。貫，猶習也。</small>周書曰『殪戎殷』，<small>周書，康誥也，義取周武王以兵伐殷，盡滅之。</small>此類之謂也。」<small>為[十五年](#-594)晉滅狄傳。</small>

---

**冬十月。**

---

冬，召桓公逆王后于齊。<small>召桓公，王卿士。事不關魯，故不書。為[成二年](../08/#-589)王甥舅張本。</small>

---

楚人伐鄭，取成而還。<small>[九年](#-600)、[十一年](#-598)傳所稱厲之役蓋在此。</small>

鄭公子曼滿與王子伯廖語，欲為卿，<small>二子，鄭大夫。</small>伯廖告人曰：「無德而貪，其在周易豐，<small>離下震上，豐。</small>之離，<small>豐上六變而為純離也。周易論變，故雖不筮，必以變言其義。豐上六曰「豐其屋，蔀其家，闚其戶，閴其無人，三歲不覿，凶」，義取無德而大其屋，不過三歲必滅亡。</small>弗過之矣。」<small>不過三年。</small>間一歲，鄭人殺之。

---

### 宣七年 <small>前六〇二</small> {#-602}

**七年春，衞侯使孫良夫來盟。**

七年春，衞孫桓子來盟，始通，且謀會晉也。<small>公即位，衞始脩好。</small>

---

**夏，公會齊侯伐萊。**<small>傳例曰「不與謀也」。萊國，今東萊黃縣。</small>

夏，公會齊侯伐萊，不與謀也。凡師出，與謀曰及，不與謀曰會。<small>與謀者，謂同志之國相與講議利害，計成而行之，故以相連及為文，若不獲已，應命而出，則以外合為文，皆據魯而言。師者，國之大事，存亡之所由，故詳其舉動，以例別之。</small>

**秋，公至自伐萊。**<small>無傳。</small>

---

**大旱。**<small>無傳。書旱而不書雩，雩無功，或不雩。</small>

---

赤狄侵晉，取向陰之禾。<small>此無秋字，蓋闕文。晉用桓子謀，故縱狄。</small>

---

**冬，公會晉侯、宋公、衞侯、鄭伯、曹伯于黑壤。**

鄭及晉平，公子宋之謀也，故相鄭伯以會。冬，盟于黑壤，王叔桓公臨之，以謀不睦。<small>王叔桓公，周卿士，銜天子之命以監臨諸侯，不同歃者，尊卑之別也。</small>晉侯之立也，<small>在[二年](#-607)。</small>公不朝焉，又不使大夫聘，晉人止公于會，盟于黃父，公不與盟，以賂免，<small>黃父，即黑壤。</small>故黑壤之盟不書，諱之也。<small>慢盟主以取執止之辱，故諱之。</small>

### 宣八年 <small>前六〇一</small> {#-601}

**八年春，公至自會。**<small>無傳。義與[五年](#-604)書過同。</small>

---

**==晉師、白狄伐秦。==**

八年春，白狄及晉平。夏，會晉伐秦。<small>經在仲遂卒下，從赴。</small>晉人獲秦諜，殺諸絳市，六日而蘇。<small>蓋記異也。</small>

---

**夏六月，公子遂如齊，至黃乃復。**<small>無傳。蓋有疾而還，大夫受命而出，雖死，以尸將事，遂以疾還，非禮也。</small>**辛巳，有事于大廟，仲遂卒于垂。**<small>有事，祭也。仲遂卒與祭同日，略書有事，為繹張本。不言公子，因上行還，間無異事，省文從可知也。稱字，時君所嘉，無義例也。垂，齊地，非魯竟，故書地。</small>**壬午，猶繹，萬入，去籥。**<small>繹，又祭，陳昨日之禮，所以賓尸。萬，舞名。籥，管也。猶者，可止之辭。魯人知卿佐之喪不宜作樂，而不知廢繹，故內舞去籥，惡其聲聞。</small>

有事于大廟，襄仲卒而繹，非禮也。

---

**戊子，夫人嬴氏薨。**<small>無傳。宣公母也。</small>

---

**~~晉師、白狄伐秦。~~**

---

**楚人滅舒蓼。**

楚為衆舒叛故，伐舒蓼，滅之。<small>舒蓼，二國名。</small>楚子疆之，<small>正其界也。</small>及滑汭，<small>滑，水名。</small>盟吳越而還。<small>吳國，今吳郡。越國，今會稽山陰縣也。傳言楚彊，吳越服從。</small>

---

**秋七月甲子，日有食之既。**<small>無傳。月三十日食。</small>

---

晉胥克有蠱疾，<small>惑以喪志。</small>郤缺為政。<small>代趙盾。</small>秋，廢胥克，使趙朔佐下軍。<small>朔，盾之子，代胥克。為[成十七年](../08/#-574)胥童怨郤氏張本。</small>

---

**冬十月己丑，葬我小君敬嬴。**<small>敬謚、嬴姓也。反哭成喪，故稱葬小君。</small>**雨，不克葬。庚寅，日中而克葬。**<small>克，成也。</small>

冬，葬敬嬴，旱，無麻，始用葛茀。<small>記禮變之所由。茀所以引柩，殯則有之，以備火，葬則以下柩。</small>雨不克葬，禮也。禮，卜葬先遠日，辟不懷也。<small>懷，思也。</small>

---

**城平陽。**<small>今泰山有平陽縣。</small>

城平陽，書時也。

---

**楚師伐陳。**

陳及晉平，楚師伐陳，取成而還。<small>言晉楚爭強。</small>

---

### 宣九年 <small>前六〇〇</small> {#-600}

**九年春王正月，公如齊。**<small>無傳。</small>**公至自齊。**<small>無傳。</small>

---

**夏，仲孫蔑如京師。**

九年春，王使來徵聘。<small>徵，召也，言周徵也。徵聘不書，徵加諷諭，不指斥。</small>夏，孟獻子聘於周，王以為有禮，厚賄之。

---

**齊侯伐萊。**<small>無傳。</small>

---

**秋，取根牟。**<small>根牟，東夷國也，今琅邪陽都縣東有牟鄉。</small>

秋，取根牟，言易也。

---

**八月，滕子卒。**<small>未同盟。</small>

滕昭公卒。<small>為宋圍滕傳。</small>

---

**九月，晉侯、宋公、衞侯、鄭伯、曹伯會于扈，晉荀林父帥師伐陳，辛酉，晉侯黑臀卒于扈。**<small>卒於竟外，故書地。四與文同盟。九月無辛酉，日誤。</small>

會于扈，討不睦也。<small>謀齊、陳。</small>陳侯不會，<small>前年與楚成故。</small>晉荀林父以諸侯之師伐陳，<small>不書諸侯師，林父帥之，無將帥。</small>晉侯卒于扈，乃還。

---

**冬十月癸酉，衞侯鄭卒。**<small>無傳。三與文同盟。</small>

---

**宋人圍滕。**

冬，宋人圍滕，因其喪也。

---

**==陳殺其大夫洩冶。==**<small>洩冶直諫於淫亂之朝以取死，故不為春秋所貴而書名。</small>

陳靈公與孔寧、儀行父通於夏姬，皆衷其衵服，以戲于朝。<small>二子，陳卿。夏姬，鄭穆公女、陳大夫御叔妻。衷，懷也。衵服，近身衣。</small>洩冶諫曰：「公卿宣淫，民無效焉，<small>宣，示也。</small>且聞不令，君其納之。」<small>納藏衵服。</small>公曰：「吾能改矣。」公告二子，二子請殺之，公弗禁，遂殺洩冶。孔子曰：「詩云『民之多辟，無自立辟』，其洩冶之謂乎？」<small>辟，邪也。辟，法也。詩大雅，言邪辟之世，不可立法，國無道，危行言孫。</small>

---

**楚子伐鄭，晉郤缺帥師救鄭。**

楚子為厲之役故伐鄭，<small>[六年](#-603)楚伐鄭，取成於厲，既成，鄭伯逃歸，事見[十一年](#-598)。</small>晉郤缺救鄭，鄭伯敗楚師于柳棼。<small>柳棼，鄭地。</small>國人皆喜，唯子良憂曰：「是國之災也，吾死無日矣。」<small>自是晉楚交兵伐鄭，[十二年](#-597)卒有楚子入鄭之禍。</small>

---

**~~陳殺其大夫洩冶。~~**

---

### 宣十年 <small>前五九九</small> {#-599}

**十年春，公如齊。**

十年春，公如齊。

**公至自齊。**<small>無傳。</small>**齊人歸我濟西田。**<small>[元年](#-608)以賂齊也。不言來，公如齊，因受之。</small>

齊侯以我服故，歸濟西之田。<small>公比年朝齊故。</small>

---

**夏四月丙辰，日有食之。**<small>無傳。不書朔，官失之。</small>

---

**己巳，齊侯元卒。**<small>未同盟而赴以名。</small>**齊崔氏出奔衞。**<small>齊略見舉族出，因其告辭，以見無罪。</small>

夏，齊惠公卒。崔杼有寵於惠公，高、國畏其偪也，<small>高、國二家，齊正卿。</small>公卒而逐之，奔衞，書曰崔氏，非其罪也，且告以族，不以名。<small>典策之法，告者皆當書以名，今齊特以族告，夫子因而存之，以示無罪。又言且告以族不以名者，明春秋有因而用之，不皆改舊。</small>凡諸侯之大夫違，<small>違，奔放也。</small>告於諸侯曰「某氏之守臣某，<small>上某，出者姓，下某，出者名。</small>失守宗廟，敢告」，所有玉帛之使者則告，<small>玉帛之使，謂聘。</small>不然則否。<small>恩好不接，故亦不告。</small>

**公如齊。**

公如齊奔喪。<small>公親奔喪，非禮也。公出朝會、奔喪、會葬皆書如，不言其事，史之常也。</small>

**五月，公至自齊。**<small>無傳。</small>

---

**癸巳，陳夏徵舒弒其君平國。**<small>徵舒，陳大夫也。靈公惡不加民，故稱臣以弒。</small>

陳靈公與孔寧、儀行父飲酒於夏氏，公謂行父曰：「徵舒似女。」對曰：「亦似君。」徵舒病之，<small>靈公即位，於今十五年，徵舒已為卿，年大，無嫌是公子，蓋以夏姬淫放故，謂其子多似，以為戲。</small>公出，自其廏射而殺之，二子奔楚。

---

**六月，宋師伐滕。**

滕人恃晉而不事宋，六月，宋師伐滕。

---

**公孫歸父如齊，葬齊惠公。**<small>無傳。歸父，襄仲之子。</small>

---

**晉人、宋人、衞人、曹人伐鄭。**<small>鄭及楚平故。</small>

鄭及楚平，<small>前年敗楚師，恐楚深怨，故與之平。</small>諸侯之師伐鄭，取成而還。

---

**秋，天王使王季子來聘。**<small>王季子者，公羊以為天王之母弟，然則字季子，天子大夫稱字。</small>

秋，劉康公來報聘。<small>報孟獻子之聘。即王季子也，其後食采於劉。</small>

---

**公孫歸父帥師伐邾，取繹。**<small>繹，邾邑，魯國鄒縣北有繹山。</small>

師伐邾，取繹。<small>為子家如齊傳。</small>

---

**大水。**<small>無傳。</small>

---

**季孫行父如齊。**

季文子初聘于齊。<small>齊侯初即位。</small>

**冬，公孫歸父如齊。**

冬，子家如齊，伐邾故也。<small>魯侵小，恐為齊所討，故往謝。</small>

**齊侯使國佐來聘。**<small>既葬成君，故稱君命使也。</small>

國武子來報聘。<small>報文子也。</small>

---

**饑。**<small>無傳。有水災，嘉穀不成。</small>

---

**楚子伐鄭。**

楚子伐鄭，晉士會救鄭，逐楚師于潁北。<small>潁水出河南陽城，至下蔡入淮。</small>諸侯之師戍鄭。

鄭子家卒，鄭人討幽公之亂，斵子家之棺而逐其族，<small>以[四年](#-605)弒君故也。斵薄其棺，不使從卿禮。</small>改葬幽公，謚之曰靈。

### 宣十一年 <small>前五九八</small> {#-598}

**十有一年春王正月。**

十一年春，楚子伐鄭，及櫟，子良曰：「晉楚不務德而兵爭，與其來者可也！晉楚無信，我焉得有信？」乃從楚。

**夏，楚子、陳侯、鄭伯盟于辰陵。**<small>楚復伐鄭，故受盟也。辰陵，陳地，潁川長平縣東南有辰亭。</small>

夏，楚盟于辰陵，陳、鄭服也。<small>傳言楚與晉狎主盟。</small>

楚左尹子重侵宋，<small>子重，公子嬰齊，莊王弟。</small>王待諸郔。<small>郔，楚地。</small>

令尹蒍艾獵城沂，<small>艾獵，孫叔敖也。沂，楚邑。</small>使封人慮事，<small>封人，其時主築城者。慮事，無慮計功。</small>以授司徒，<small>司徒掌役。</small>量功命日，<small>命作日數。</small>分財用，<small>財用，築作具。</small>平板榦，<small>榦，楨也。</small>稱畚築，<small>量輕重。畚，盛土器。</small>程土物，<small>為作程限。</small>議遠邇，<small>均勞逸。</small>略基趾，<small>趾，城足。略，行也。</small>具餱糧，<small>餱，乾食也。</small>度有司，<small>謀監正。</small>事三旬而成，<small>十日為旬。</small>不愆于素。<small>不過素所慮之期也。傳言叔敖之能使民。</small>

---

**公孫歸父會齊人伐莒。**<small>無傳。</small>

---

**秋，晉侯會狄于欑函。**<small>晉侯往會之，故以狄為會主。欑函，狄地。</small>

晉郤成子求成于衆狄，衆狄疾赤狄之役，遂服于晉。<small>赤狄潞氏最強，故服役衆狄。</small>秋，會于欑函，衆狄服也。是行也，諸大夫欲召狄，郤成子曰：「吾聞之『非德莫如勤，非勤何以求人』，能勤有繼，其從之也，<small>勤則功繼之。</small>詩曰『文王既勤止』，<small>詩頌，文王勤以創業。</small>文王猶勤，況寡德乎？」

---

**冬十月，楚人殺陳夏徵舒。**<small>不言楚子而稱人，討賊辭也。</small>**丁亥，楚子入陳，**<small>楚子先殺徵舒而欲縣陳，後得申叔時諫，乃復封陳，不有其地，故書入在殺徵舒之後。</small>**納公孫寧、儀行父于陳。**<small>二子，淫昏亂人也，君弒之後，能外託楚以求報君之讎，內結強援於國，故楚莊得平步而討陳，除弒君之賊，於時陳成公播蕩於晉，定亡君之嗣，靈公成喪，賊討國復，功足以補過，故君子善楚復之。</small>

冬，楚子為陳夏氏亂故伐陳，<small>[十年](#-599)夏徵舒弒君。</small>謂「陳人無動，將討於少西氏」，<small>少西，徵舒之祖、子夏之名。</small>遂入陳，殺夏徵舒，轘諸栗門。<small>轘，車裂也。栗門，陳城門。</small>因縣陳。<small>滅陳以為楚縣。</small>陳侯在晉，<small>靈公子、成公午。</small>申叔時使於齊，反，復命而退，王使讓之曰：「夏徵舒為不道，弒其君，寡人以諸侯討而戮之，諸侯縣公皆慶寡人，<small>楚縣大夫皆僭稱公。</small>女獨不慶寡人，何故？」對曰：「猶可辭乎？」王曰：「可哉。」曰：「夏徵舒弒其君，其罪大矣，討而戮之，君之義也！抑人亦有言曰『牽牛以蹊人之田，<small>抑，辭也。蹊，徑也。</small>而奪之牛，牽牛以蹊者信有罪矣，而奪之牛，罰已重矣』，諸侯之從也，曰討有罪也，今縣陳，貪其富也，以討召諸侯而以貪歸之，無乃不可乎？」王曰：「善哉！吾未之聞也！反之可乎？」對曰：「可哉！吾儕小人所謂『取諸其懷而與之』也。」<small>叔時謙言小人意淺，謂譬如取人物於其懷而還之，為愈於不還。</small>乃復封陳，鄉取一人焉以歸，謂之夏州，<small>州，鄉屬。示討夏氏所獲也。</small>故書曰「楚子入陳，納公孫寧、儀行父于陳」，書有禮也。<small>沒其縣陳本意，全以討亂存國為文，善其得禮。</small>

### 宣十二年 <small>前五九七</small> {#-597}

**十有二年春，葬陳靈公。**<small>無傳。賊討國復，二十一月然後得葬。</small>**楚子圍鄭。**<small>前年盟辰陵而又儌事晉故。</small>

厲之役，鄭伯逃歸，<small>蓋在[六年](#-603)。</small>自是楚未得志焉，鄭既受盟于辰陵，又儌事于晉，<small>為明年楚圍鄭傳。[十年](#-599)鄭及楚平，既無其事，辰陵盟後鄭儌事晉，又無端跡，傳皆特發以明經也。自厲之役，鄭南北兩屬，故未得志，[九年](#-600)楚子伐鄭，不以黑壤興伐，遠稱厲之役者，志恨在厲役，此皆傳上下相包通之義也。</small>十二年春，楚子圍鄭，旬有七日，鄭人卜行成，不吉，卜臨于大宮，<small>臨，哭也。大宮，鄭祖廟。</small>且巷出車，吉，<small>出車於巷，示將見遷，不得安居。</small>國人大臨，守陴者皆哭。<small>陴，城上俾倪。皆哭，所以告楚窮也。</small>楚子退師，鄭人脩城，進復圍之，三月克之。<small>哀其窮哭，故為退師，而猶不服，故復圍之九十日。</small>入自皇門，至于逵路，<small>塗方九軌曰逵。</small>鄭伯肉袒牽羊以逆，<small>肉袒牽羊，示服為臣僕。</small>曰：「孤不天，<small>不為天所祐。</small>不能事君，使君懷怒，以及敝邑，孤之罪也，敢不唯命是聽！其俘諸江南以實海濱，亦唯命，其翦以賜諸侯使臣妾之，亦唯命！<small>翦，削也。</small>若惠顧前好，<small>楚鄭世有盟誓之好。</small>儌福於厲宣桓武，不泯其社稷，<small>周厲王、宣王，鄭之所自出也。鄭桓公、武公，始封之賢君也。願楚要福于此四君，使社稷不滅。泯，猶滅也。</small>使改事君，夷於九縣，<small>楚滅九國以為縣，願得比之。</small>君之惠也，孤之願也，非所敢望也！敢布腹心，君實圖之。」左右曰：「不可許也，得國無赦。」王曰：「其君能下人，必能信用其民矣，庸可幾乎？」退三十里而許之平。<small>退一舍以禮鄭。</small>潘尪入盟，子良出質。<small>潘尪，楚大夫。子良，鄭伯弟。</small>

**夏六月乙卯，晉荀林父帥師及楚子戰于邲，晉師敗績。**<small>晉上軍成陳，故書戰。邲，鄭地。</small>

夏六月，晉師救鄭，荀林父將中軍，<small>代郤缺。</small>先縠佐之，<small>彘季，代林父。</small>士會將上軍，<small>河曲之役，郤缺將上軍，[宣八年](#-601)代趙盾為政，將中軍，士會代將上軍。</small>郤克佐之，<small>郤缺之子，代臾駢。</small>趙朔將下軍，<small>代欒盾。</small>欒書佐之，<small>欒盾之子，代趙朔。</small>趙括、趙嬰齊為中軍大夫，<small>括、嬰齊皆趙盾異母弟。</small>鞏朔、韓穿為上軍大夫，荀首、趙同為下軍大夫，<small>荀首，林父弟。趙同，趙嬰兄。</small>韓厥為司馬。<small>韓萬玄孫。</small>及河，聞鄭既及楚平，桓子欲還，曰：「無及於鄭而勦民，焉用之？<small>桓子，林父。勦，勞也。</small>楚歸而動，不後。」<small>動兵伐鄭。</small>隨武子曰：「善！<small>武子，士會。</small>會聞用師觀釁而動，<small>釁，罪也。</small>德刑、政事、典禮不易，不可敵也，不為是征。<small>言征伐為有罪，不為有禮。</small>楚君討鄭，怒其貳而哀其卑，叛而伐之，服而舍之，德刑成矣！伐叛，刑也，柔服，德也，二者立矣！昔歲入陳，<small>討徵舒。</small>今茲入鄭，民不罷勞，君無怨讟，<small>讟，謗也。</small>政有經矣！<small>經，常也。</small>荊尸而舉，<small>荊，楚也。尸，陳也。楚武王始更為此陳法，遂以為名。</small>商農工賈不敗其業而卒乘輯睦，<small>步曰卒，車曰乘。</small>事不奸矣！<small>奸，犯也。</small>蒍敖為宰，擇楚國之令典，<small>宰，令尹。蒍敖，孫叔敖。</small>軍行，右轅、左追蓐，<small>在車之右者挾轅為戰備，在左者追求草蓐為宿備。傳曰「令尹南轅」，又曰「改乘轅」，楚陳以轅為主。</small>前茅慮無，<small>慮無，如今軍行前有斥候蹋伏，皆持以絳及白為幡，見騎賊，舉絳幡，見步賊，舉白幡，備慮有無也。茅，明也，或曰時楚以茅為旌識。</small>中權後勁，<small>中軍制謀，後以精兵為殿。</small>百官象物而動，軍政不戒而備，<small>物，猶類也。戒，勑令。</small>能用典矣！其君之舉也，內姓選於親，外姓選於舊，<small>言親疏並用。</small>舉不失德，賞不失勞，老有加惠，<small>賜老則不計勞。</small>旅有施舍，<small>旅客來者，施之以惠，舍不勞役。</small>君子小人，物有服章，<small>尊卑別也。</small>貴有常尊，賤有等威，<small>威儀有等差。</small>禮不逆矣！德立、刑行、政成、事時、典從、禮順，若之何敵之？見可而進，知難而退，軍之善政也，兼弱攻昧，武之善經也，<small>昧，昏亂。經，法也。</small>子姑整軍而經武乎？<small>姑，且也。</small>猶有弱而昧者，何必楚？仲虺有言曰『取亂侮亡』，兼弱也，<small>仲虺，湯左相，薛之祖，奚仲之後。</small>汋曰『於鑠王師，遵養時晦』，<small>汋，詩頌篇名。鑠，美也。言美武王能遵天之道，須暗昧者惡積而後取之。</small>耆昧也，<small>耆，致也，致討於昧。</small>武曰『無競惟烈』，<small>武，詩頌篇名。烈，業也。言武王兼弱取昧，故成無疆之業。</small>撫弱耆昧，以務烈所，可也。」<small>言當務從武王之功業，撫而取之。</small>彘子曰：「不可！<small>彘子，先縠。</small>晉所以霸，師武臣力也，今失諸侯，不可謂力，有敵而不從，不可謂武，由我失霸，不如死，且成師以出，聞敵彊而退，非夫也！<small>非丈夫。</small>命為軍帥而卒以非夫，唯羣子能，我弗為也。」以中軍佐濟。<small>佐，彘子所帥也。濟，渡河。</small>知莊子曰：「此師殆哉！<small>莊子，荀首。</small>周易有之，在師，<small>坎下坤上，師。</small>之臨，<small>兌下坤上，臨。師初六變而之臨。</small>曰『師出以律，否臧凶』，<small>此師卦初六爻辭。律法、否不也。</small>執事順成為臧，逆為否，<small>今彘子逆命不順成，故應不臧之凶。</small>衆散為弱，<small>坎為衆，今變為兌，兌柔弱。</small>川壅為澤，<small>坎為川，今變為兌，兌為澤，是川見壅。</small>有律以如己也，<small>如，從也。法行則人從法，法敗則法從人，坎為法象，今為衆則散，為川則壅，是失法之用，從人之象。</small>故曰律否臧，且律竭也，<small>竭，敗也。坎變為兌，是法敗。</small>盈而以竭，夭且不整，所以凶也，<small>水遇夭塞，不得整流，則竭涸也。</small>不行之謂臨，<small>水變為澤，乃成臨卦。澤，不行之物。</small>有帥而不從，臨孰甚焉？此之謂矣！<small>譬彘子之違命，亦不可行。</small>果遇必敗，<small>遇敵。</small>彘子尸之，<small>主此禍。</small>雖免而歸，必有大咎。」<small>為明年晉人殺先縠傳。</small>韓獻子謂桓子，<small>獻子，韓厥。</small>曰：「彘子以偏師陷，子罪大矣！子為元帥，師不用命，誰之罪也？失屬亡師，為罪已重，不如進也！<small>令鄭屬楚，故曰失屬。彘子以偏師陷，故曰亡師。</small>事之不捷，惡有所分，<small>捷，成也。</small>與其專罪，六人同之，不猶愈乎？」<small>三軍皆敗，則六卿同罪，不得獨責元帥。</small>師遂濟。

楚子北師次於郔，<small>郔，鄭北地。</small>沈尹將中軍，<small>沈，或作寢，寢，縣也，今汝陰固始縣。</small>子重將左，子反將右，將飲馬於河而歸，<small>子反，公子側。</small>聞晉師既濟，王欲還，嬖人伍參欲戰。<small>參，伍奢之祖父。</small>令尹孫叔敖弗欲，曰：「昔歲入陳，今茲入鄭，不無事矣！戰而不捷，參之肉其足食乎？」參曰：「若事之捷，孫叔為無謀矣，不捷，參之肉將在晉軍，可得食乎？」令尹南轅反旆。<small>迴車南鄉。旆，軍前大旗。</small>伍參言於王曰：「晉之從政者新，未能行令，其佐先縠剛愎不仁，未肯用命，<small>愎，很也。</small>其三帥者專行不獲，<small>欲專其所行而不得。</small>聽而無上，衆誰適從？<small>聽彘子、趙同、趙括，則為軍無上令，衆不知所從。</small>此行也，晉師必敗！且君而逃臣，若社稷何？」王病之，告令尹改乘轅而北之，次于管以待之。

晉師在敖鄗之間，<small>熒陽京縣東北有管城，敖鄗二山在熒陽縣西北。</small>鄭皇戌使如晉師曰：「鄭之從楚，社稷之故也，未有貳心！楚師驟勝而驕，其師老矣，而不設備，子擊之，鄭師為承，<small>承，繼也。</small>楚師必敗。」彘子曰：「敗楚服鄭，於此在矣，必許之。」欒武子曰：<small>武子，欒書。</small>「楚自克庸以來，<small>在[文十六年](../06/#-611)。</small>其君無日不討國人而訓之，<small>討，治也。</small>于民生之不易、禍至之無日、戒懼之不可以怠，<small>于，曰也。</small>在軍無日不討軍實而申儆之，<small>軍實，軍器。</small>于勝之不可保、紂之百克而卒無後，訓之以若敖、蚡冒篳路藍縷、以啟山林，<small>若敖、蚡冒，皆楚之先君，篳路柴車、藍縷敝衣，言此二君勤儉以啟土。</small>箴之曰『民生在勤，勤則不匱』，不可謂驕！<small>箴，誡。</small>先大夫子犯有言曰『師直為壯，曲為老』，我則不德而儌怨于楚，『我曲楚直，不可謂老』！<small>不德，謂以力爭諸侯。儌，要也。</small>其君之戎分為二廣，<small>君之親兵。</small>廣有一卒，卒偏之兩，<small>十五乘為一廣。司馬法，百人為卒，二十五人為兩，車十五乘為大偏，今廣十五乘，亦用舊偏法，復以二十五人為承副。</small>右廣初駕，數及日中，左則受之，以至于昏，內官序當其夜，<small>內官，近官。序，次也。</small>以待不虞，不可謂無備！子良，鄭之良也，師叔，楚之崇也，<small>師叔，潘尪，為楚人所崇貴。</small>師叔入盟，子良在楚，楚鄭親矣，來勸我戰，我克則來，不克遂往，以我卜也，鄭不可從。」趙括、趙同曰：「率師以來，唯敵是求，克敵得屬，又何俟？必從彘子。」<small>得屬，服鄭。</small>知季曰：「原、屏，咎之徒也。」<small>知季，莊子也。原，趙同。屏，趙括。徒，黨也。</small>趙莊子曰：「欒伯善哉！<small>莊子，趙朔。欒伯，武子。</small>實其言，必長晉國。」<small>實，猶充也。言欒書之身行能充此言，則當執晉國之政也。</small>

楚少宰如晉師，<small>少宰，官名。</small>曰：「寡君少遭閔凶，不能文，<small>閔，憂也。</small>聞二先君之出入此行也，<small>二先君，楚成王、穆王。</small>將鄭是訓定，豈敢求罪于晉？二三子無淹久。」<small>淹，留也。</small>隨季對曰：「昔平王命我先君文侯，曰『與鄭夾輔周室，毋廢王命』，今鄭不率，<small>率，遵也。</small>寡君使羣臣問諸鄭，豈敢辱候人？<small>候人，謂伺候望敵者。</small>敢拜君命之辱。」彘子以為諂，使趙括從而更之，曰：「行人失辭！<small>言誤對。</small>寡君使羣臣遷大國之迹於鄭，<small>遷，徙也。</small>曰『無辟敵』，羣臣無所逃命。」

楚子又使求成于晉，晉人許之，盟有日矣，<small>有期日。</small>楚許伯御樂伯，攝叔為右，以致晉師，<small>單車挑戰，又示不欲崇和，以疑晉之羣帥。</small>許伯曰：「吾聞致師者，御靡旌摩壘而還。」<small>靡旌，驅疾也。摩，近也。</small>樂伯曰：「吾聞致師者，左射以菆，<small>左，車左也。菆，矢之善者。</small>代御執轡，御下，兩馬掉鞅而還。」<small>兩，飾也。掉，正也。示間暇。</small>攝叔曰：「吾聞致師者，右入壘折馘，<small>折馘，斷耳。</small>執俘而還。」皆行其所聞而復。晉人逐之，左右角之，<small>張兩角，從旁夾攻之。</small>樂伯左射馬而右射人，角不能進，矢一而已，麋興於前，射麋麗龜，<small>麗，著也。龜，背之隆高當心者。</small>晉鮑癸當其後，使攝叔奉麋獻焉，曰：「以歲之非時，獻禽之未至，敢膳諸從者。」鮑癸止之曰：「其左善射，其右有辭，君子也。」既免。<small>止，不復逐。</small>

晉魏錡求公族未得，<small>錡，魏犫子，欲為公族大夫。</small>而怒，欲敗晉師，請致師，弗許，請使，許之，遂往，請戰而還，楚潘黨逐之，及熒澤，見六麋，射一麋以顧獻，曰：「子有軍事，獸人無乃不給於鮮，敢獻於從者。」<small>熒澤，在熒陽縣東。新殺為鮮。見六得一，言其不如楚。</small>叔黨命去之。<small>叔黨，潘黨，潘尪之子。</small>趙旃求卿未得，<small>旃，趙穿子。</small>且怒於失楚之致師者，請挑戰，弗許，請召盟，許之，與魏錡皆命而往。

郤獻子曰：「二憾往矣，<small>獻子，郤克。</small>弗備必敗。」彘子曰：「鄭人勸戰，弗敢從也，楚人求成，弗能好也，師無成命，多備何為？」士季曰：「備之善！若二子怒楚，楚人乘我，喪師無日矣，<small>乘，猶登也。</small>不如備之！楚之無惡，除備而盟，何損於好？若以惡來，有備不敗！且雖諸侯相見，軍衞不徹，警也。」<small>徹，去也。</small>彘子不可。<small>不肯設備。</small>士季使鞏朔、韓穿帥七覆于敖前，<small>帥，將也。覆，為伏兵七處。</small>故上軍不敗。趙嬰齊使其徒先具舟于河，故敗而先濟。

潘黨既逐魏錡，<small>言魏錡見逐而退。</small>趙旃夜至於楚軍，<small>二人雖俱受命，而行不相隨，趙旃在後至。</small>席於軍門之外，使其徒入之。<small>布席坐，示無所畏也。</small>楚子為乘廣三十乘，分為左右，右廣雞鳴而駕，日中而說，<small>說，舍也。</small>左則受之，日入而說，許偃御右廣，養由基為右，彭名御左廣，屈蕩為右，<small>楚王更迭載之，故各有御右。</small>乙卯，王乘左廣以逐趙旃，趙旃弃車而走林，屈蕩搏之，得其甲裳。<small>下曰裳。</small>晉人懼二子之怒楚師也，使軘車逆之，<small>軘車，兵車名。</small>潘黨望其塵，使騁而告曰：「晉師至矣。」楚人亦懼王之入晉軍也，遂出陳。孫叔曰：「進之！寧我薄人，無人薄我，詩云『元戎十乘，以先啟行』，先人也，<small>元戎，戎車在前也。詩小雅，言王者軍行，必有戎車十乘在前開道，先人為備。</small>軍志曰『先人有奪人之心』，薄之也。」<small>奪敵戰心。</small>遂疾進師，車馳卒奔，乘晉軍，桓子不知所為，鼓於軍中曰：「先濟者有賞。」中軍、下軍爭舟，舟中之指可掬也，<small>兩手曰掬。</small>晉師右移，上軍未動。<small>言餘軍皆移去，唯上軍在。經所以書戰，言猶有陳。</small>工尹齊將右拒卒以逐下軍，<small>工尹齊，楚大夫。右拒，陳名。</small>楚子使唐狡與蔡鳩居告唐惠侯，<small>二子，楚大夫。唐，屬楚之小國，義陽安昌縣東南有上唐鄉。</small>曰：「不穀不德而貪，以遇大敵，不穀之罪也！然楚不克，君之羞也，敢藉君靈，以濟楚師。」<small>藉，猶假借也。</small>使潘黨率游闕四十乘，<small>游車補闕者。</small>從唐侯以為左拒，以從上軍。駒伯曰：「待諸乎？」<small>駒伯，郤克，上軍佐也。</small>隨季曰：「楚師方壯，若萃於我，吾師必盡，<small>萃，集也。</small>不如收而去之，分謗生民，不亦可乎？」<small>同奔為分謗，不戰為生民。</small>殿其卒而退，不敗。<small>以其所將卒為軍後殿。</small>

王見右廣，將從之乘，屈蕩戶之曰：「君以此始，亦必以終。」<small>戶，止也。中易乘則恐軍人惑。</small>自是楚之乘廣先左。<small>以乘左得勝故。</small>

晉人或以廣隊不能進，<small>廣，兵車。</small>楚人惎之脫扃，<small>惎，教也。扃，車上兵蘭。</small>少進，馬還，又惎之拔旆投衡，乃出，<small>還，便旋不進。旆，大旗也。拔旆投衡上，使不帆風，差輕。</small>顧曰：「吾不如大國之數奔也。」

趙旃以其良馬二濟其兄與叔父，以他馬反，遇敵不能去，弃車而走林，逢大夫與其二子乘，<small>逢，氏。</small>謂其二子無顧，<small>不欲見趙旃。</small>顧曰：「趙傁在後。」<small>傁，老稱也。</small>怒之，使下，指木曰：「尸女於是。」授趙旃綏以免。明日，以表尸之，<small>表所指木，取其尸。</small>皆重獲在木下。<small>兄弟累尸而死。</small>

楚熊負羈囚知罃，知莊子以其族反之，<small>負羈，楚大夫。知罃，知莊子之子。族，家兵。反，還戰。</small>廚武子御，<small>武子，魏錡。</small>下軍之士多從之，<small>知莊子下軍大夫故。</small>每射抽矢菆，納諸廚子之房，<small>抽，擢也。菆，好箭。房，箭舍。</small>廚子怒曰：「非子之求而蒲之愛，<small>蒲，楊柳，可以為箭。</small>董澤之蒲可勝既乎？」<small>董澤，澤名，河東聞喜縣東北有董池陂。既，盡也。</small>知季曰：「不以人子，吾子其可得乎？吾不可以苟射故也。」射連尹襄老，獲之，遂載其尸，射公子穀臣，囚之，以二者還。<small>穀臣，楚王子。</small>

及昏，楚師軍於邲，晉之餘師不能軍，<small>不能成營屯。</small>宵濟，亦終夜有聲。<small>言其兵衆，將不能用。</small>

丙辰，楚重至於邲，<small>重，輜重也。</small>遂次于衡雍。潘黨曰：「君盍築武軍，<small>築軍營以章武功。</small>而收晉尸，以為京觀？<small>積尸，封土其上，謂之京觀。</small>臣聞克敵必示子孫，以無忘武功。」楚子曰：「非爾所知也！夫文，止戈為武，<small>文，字。</small>武王克商，作頌曰『載戢干戈，載櫜弓矢，<small>戢，藏也。櫜，韜也。詩美武王能誅滅暴亂而息兵。</small>我求懿德，肆于時夏，允王保之』，<small>肆，遂也。夏，大也。言武王既息兵，又能求美德，故遂大而信王保天下。</small>又作武，其卒章曰『耆定爾功』，<small>武，頌篇名。耆，致也。言武王誅紂，致定其功。</small>其三曰『鋪時繹思，我徂惟求定』，<small>其三，三篇。鋪，布也。繹，陳也。時，是也。思，辭也。頌美武王能布政陳教，使天下歸往求安定。</small>其六曰『綏萬邦，屢豐年』，<small>其六，六篇。綏，安也。屢，數也。言武王既安天下，數致豐年。此三六之數與今詩頌篇次不同，蓋楚樂歌之次第。</small>夫武，禁暴、戢兵、保大、定功、安民、和衆、豐財者也，<small>此武七德。</small>故使子孫無忘其章，<small>著之篇章，使子孫不忘。</small>今我使二國暴骨，暴矣！觀兵以威諸侯，兵不戢矣！暴而不戢，安能保大？猶有晉在，焉得定功？所違民欲猶多，民何安焉？無德而強爭諸侯，何以和衆？利人之幾，<small>幾，危也。</small>而安人之亂，以為己榮，何以豐財？<small>兵動則年荒。</small>武有七德，我無一焉，何以示子孫？其為先君宮，告成事而已，<small>祀先君，告戰勝。</small>武非吾功也！古者明王伐不敬，取其鯨鯢而封之，以為大戮，於是乎有京觀，以懲淫慝，<small>鯨鯢，大魚名，以喻不義之人吞食小國。</small>今罪無所，<small>晉罪無所犯也。</small>而民皆盡忠以死君命，又可以為京觀乎？」祀于河，作先君宮，告成事而還。<small>傳言楚莊有禮，所以遂興。</small>

是役也，鄭石制實入楚師，將以分鄭而立公子魚臣，辛未，鄭殺僕叔及子服。<small>僕叔，魚臣也。子服，石制也。</small>君子曰：「史佚所謂毋怙亂者，謂是類也，<small>言恃人之亂以要利。</small>詩曰『亂離瘼矣，爰其適歸』，<small>詩小雅。離，憂也。瘼，病也。爰，於也。言禍亂憂病，於何所歸乎，歎之。</small>歸於怙亂者也夫。」<small>恃亂則禍歸之。</small>

鄭伯、許男如楚。<small>為[十四年](#-595)晉伐鄭傳。</small>

**秋七月。**

秋，晉師歸，桓子請死，晉侯欲許之，士貞子諫曰：「不可！<small>貞子，士渥濁。</small>城濮之役，晉師三日穀，<small>在[僖二十八年](../05/#-632)。</small>文公猶有憂色，左右曰『有喜而憂，如有憂而喜乎』，<small>言憂喜失時。</small>公曰『得臣猶在，憂未歇也，<small>歇，盡也。</small>困獸猶鬭，況國相乎』，及楚殺子玉，<small>子玉，得臣。</small>公喜而後可知也，<small>喜見於顏色。</small>曰『莫余毒也已，是晉再克而楚再敗也』，楚是以再世不競，<small>成王至穆王。</small>今天或者大警晉也，<small>警，戒也。</small>而又殺林父以重楚勝，其無乃久不競乎？林父之事君也，進思盡忠，退思補過，社稷之衞也，若之何殺之？夫其敗也，如日月之食焉，何損於明？」晉侯使復其位。<small>言晉景所以不失霸。</small>

---

**冬十有二月戊寅，楚子滅蕭。**<small>蕭，宋附庸國。十二月無戊寅，戊寅十一月九日。</small>

冬，楚子伐蕭，宋華椒以蔡人救蕭。蕭人囚熊相宜僚及公子丙，王曰：「勿殺，吾退。」蕭人殺之，王怒，遂圍蕭，蕭潰。

申公巫臣曰：「師人多寒。」王巡三軍，拊而勉之，<small>拊，撫慰勉之。</small>三軍之士皆如挾纊。<small>纊，緜也。言說以忘寒。</small>遂傅於蕭。

還無社與司馬卯言，號申叔展，<small>還無社，蕭大夫。司馬卯、申叔展，皆楚大夫也。無社素識叔展，故因卯呼之。</small>叔展曰：「有麥麴乎？」曰：「無。」「有山鞠窮乎？」曰：「無。」<small>麥麴、鞠窮，所以禦濕，欲使無社逃泥水中，無社不解，故曰無。軍中不敢正言，故謬語。</small>「河魚腹疾奈何？」<small>叔展言無禦濕藥，將病。</small>曰：「目於眢井而拯之。」<small>無社意解，欲入井，故使叔展視虛廢井而求拯己。出溺為拯。</small>「若為茅絰，哭井則己。」<small>叔展又教結茅以表井，須哭乃應，以為信。</small>明日，蕭潰，申叔視其井，則茅絰存焉，號而出之。<small>號，哭也。傳言蕭人無守心。</small>

---

**晉人、宋人、衞人、曹人同盟于清丘。**<small>晉衞背盟，故大夫稱人。宋華椒承羣偽之言，以誤其國，宋雖有守信之善，而椒猶不免譏。清丘，衞地，在今濮陽縣東南。</small>

晉原縠、宋華椒、衞孔達、曹人同盟于清丘，<small>原縠，先縠。</small>曰：「恤病討貳。」於是卿不書，不實其言也。<small>宋伐陳，衞救之，不討貳也。楚伐宋，晉不救，不恤病也。</small>

**宋師伐陳，衞人救陳。**<small>背清丘之盟。</small>

宋為盟故伐陳，<small>陳貳於楚故。</small>衞人救之。孔達曰：「先君有約言焉，若大國討，我則死之。」<small>衞成公與陳共公有舊好，故孔達欲背盟救陳而以死謝晉。為[十四年](#-595)衞殺孔達傳。</small>

---

### 宣十三年 <small>前五九六</small> {#-596}

**十有三年春，齊師伐莒。**

十三年春，齊師伐莒，莒恃晉而不事齊故也。

---

**夏，楚子伐宋。**

夏，楚子伐宋，以其救蕭也。<small>救蕭在前年。</small>君子曰：「清丘之盟，唯宋可以免焉。」<small>宋討陳之貳，今宋見伐，晉衞不顧盟以恤宋，而經同貶宋大夫，傳嫌華椒之罪累及其國，故曰「唯宋可以免」。</small>

---

**秋，螽。**<small>無傳。為災故書。</small>

---

秋，赤狄伐晉，及清，先縠召之也。<small>邲戰不得志，故召狄欲為變。清，一名清原。</small>

**冬，晉殺其大夫先縠。**<small>書名，以罪討。</small>

冬，晉人討邲之敗與清之師，歸罪於先縠而殺之，盡滅其族。君子曰：「惡之來也，己則取之，其先縠之謂乎？」<small>盡滅其族，為誅已甚，故曰「惡之來也」。</small>

---

### 宣十四年 <small>前五九五</small> {#-595}

**十有四年春，衞殺其大夫孔達。**<small>書名，背盟于大國，罪之。</small>

清丘之盟，晉以衞之救陳也，討焉，<small>尋清丘之盟以責衞。</small>使人弗去，曰：「罪無所歸，將加而師。」孔達曰：「苟利社稷，請以我說！<small>欲自殺以說晉。</small>罪我之由，我則為政而亢，大國之討，將以誰任？<small>亢，禦也，謂禦宋討陳也。</small>我則死之。」<small>為明年殺孔達傳。</small>十四年春，孔達縊而死，衞人以說于晉而免。<small>以殺告，故免于伐。</small>遂告于諸侯曰：「寡君有不令之臣達，構我敝邑于大國，既伏其罪矣，敢告。」<small>諸殺大夫亦皆告。</small>衞人以為成勞，復室其子，<small>以有平國之功，故以女妻之。</small>使復其位。<small>襲父祿位。</small>

---

**夏五月壬申，曹伯壽卒。**<small>無傳。[文十四年](../06/#-613)盟新城。</small>

---

**晉侯伐鄭。**

夏，晉侯伐鄭，為邲故也，<small>晉敗於邲，鄭遂屬楚。</small>告於諸侯，蒐焉而還。<small>蒐，簡閱車馬。</small>中行桓子之謀也，曰：「示之以整，使謀而來。」鄭人懼，使子張代子良于楚。<small>[十二年](#-597)子良質於楚。子張，穆公孫。</small>鄭伯如楚，謀晉故也。鄭以子良為有禮，故召之。<small>有讓國之禮。</small>

---

**秋九月，楚子圍宋。**

楚子使申舟聘于齊，曰「無假道于宋」，<small>申舟，無畏。</small>亦使公子馮聘于晉，不假道于鄭，申舟以孟諸之役惡宋，<small>[文十年](../06/#-617)楚子田孟諸，無畏抶宋公僕。</small>曰：「鄭昭宋聾，<small>昭，明也。聾，闇也。</small>晉使不害，我則必死。」王曰：「殺女，我伐之。」見犀而行。<small>犀，申舟子，以子託王，示必死。</small>及宋，宋人止之，華元曰：「過我而不假道，鄙我也，鄙我，亡也，<small>以我比其邊鄙，是與亡國同。</small>殺其使者，必伐我，伐我，亦亡也，亡一也。」乃殺之。楚子聞之，投袂而起，<small>投，振也。袂，袖也。</small>屨及於窒皇，<small>窒皇，寢門闕。</small>劒及於寢門之外，車及於蒲胥之市。秋九月，楚子圍宋。

---

**葬曹文公。**<small>無傳。</small>

---

**冬，公孫歸父會齊侯于穀。**

冬，公孫歸父會齊侯于穀，見晏桓子，與之言魯樂，桓子告高宣子，<small>桓子，晏嬰父。宣子，高固。</small>曰：「子家其亡乎？懷於魯矣！<small>子家，歸父字。懷，思也。</small>懷必貪，貪必謀人，謀人，人亦謀己，一國謀之，何以不亡？」<small>為[十八年](#-591)歸父奔齊傳。</small>

### 宣十五年 <small>前五九四</small> {#-594}

**十有五年春，公孫歸父會楚子于宋。**

孟獻子言於公曰：「臣聞小國之免於大國也，聘而獻物，<small>物，玉帛皮幣也。</small>於是有庭實旅百、<small>主人亦設籩豆百品實於庭以答賓。</small>朝而獻功，<small>獻其治國若征伐之功於牧伯。</small>於是有容貌、采章、嘉淑而有加貨，<small>容貌，威儀容顏也。采章，車服文章也。嘉淑，令辭稱讚也。加貨，命宥幣帛也。言往共則來報亦備。</small>謀其不免也，誅而薦賄，則無及也！<small>薦，進也。見責而往，則不足解罪。</small>今楚在宋，君其圖之！」公說。<small>為明年歸父會楚子傳。</small>十五年春，公孫歸父會楚子于宋。<small>終前年傳。</small>

---

**夏五月，宋人及楚人平。**<small>平者，揔言二國和，故不書其人。</small>

宋人使樂嬰齊告急于晉，晉侯欲救之，伯宗曰：「不可！<small>伯宗，晉大夫。</small>古人有言曰『雖鞭之長，不及馬腹』，<small>言非所擊。</small>天方授楚，未可與爭，雖晉之彊，能違天乎？諺曰『高下在心』，<small>度時制宜。</small>川澤納汙，<small>受汙濁。</small>山藪藏疾，<small>山之有林藪，毒害者居之。</small>瑾瑜匿瑕，<small>匿，亦藏也。雖美玉之質，亦或居藏瑕穢。</small>國君含垢，<small>忍垢恥。</small>天之道也，<small>晉侯恥不救宋，故伯宗為說小惡不損大德之喻。</small>君其待之！」<small>待楚衰。</small>乃止。

使解揚如宋，使無降楚，曰：「晉師悉起，將至矣。」鄭人囚而獻諸楚，楚子厚賂之，使反其言，<small>反言晉不救。</small>不許，三而許之，登諸樓車，使呼宋人而告之，<small>樓車，車上望櫓。</small>遂致其君命。楚子將殺之，使與之言曰：「爾既許不穀而反之，何故？非我無信，女則弃之，速即爾刑。」對曰：「臣聞之『君能制命為義，臣能承命為信，信載義而行之為利，謀不失利，以衞社稷，民之主也』，義無二信，<small>欲為義者，不行兩信。</small>信無二命，<small>欲行信者，不受二命。</small>君之賂臣，不知命也，受命以出，有死無霣，<small>霣，廢隊也。</small>又可賂乎？臣之許君，以成命也，<small>成其君命。</small>死而成命，臣之祿也！寡君有信臣，<small>己不廢命。</small>下臣獲考，<small>考，成也。</small>死又何求？」楚子舍之以歸。

夏五月，楚師將去宋，<small>在宋積九月，不能服宋故。</small>申犀稽首於王之馬前曰：「毋畏知死而不敢廢王命，王弃言焉。」王不能答。<small>未服宋而去，故曰弃言。</small>申叔時僕，<small>僕，御也。</small>曰：「築室反耕者，宋必聽命。」從之。<small>築室於宋，分兵歸田，示無去志。王從其言。</small>宋人懼，使華元夜入楚師，登子反之牀，起之曰：「寡君使元以病告，<small>兵法，因其鄉人而用之，必先知其守將、左右謁者、門者、舍人之姓名，因而利道之，華元蓋用此術，得以自通。</small>曰『敝邑易子而食，析骸以爨，<small>爨，炊也。</small>雖然，城下之盟，有以國斃，不能從也，<small>寧以國斃，不從城下盟。</small>去我三十里，唯命是聽』。」子反懼，與之盟，而告王退三十里，宋及楚平。華元為質，盟曰：「我無爾詐，爾無我虞。」<small>楚不詐宋，宋不備楚。盟不書，不告。</small>

---

**六月癸卯，晉師滅赤狄潞氏，以潞子嬰兒歸。**<small>潞，赤狄之別種。氏，國，故稱氏。子，爵也。林父稱師，從告。</small>

潞子嬰兒之夫人，晉景公之姊也，酆舒為政而殺之，又傷潞子之目，<small>酆舒，潞相。</small>晉侯將伐之，諸大夫皆曰：「不可！酆舒有三雋才，<small>雋，絕異也。言有才藝勝人者三。</small>不如待後之人。」伯宗曰：「必伐之！狄有五罪，雋才雖多，何補焉？不祀，一也，耆酒，二也，弃仲章而奪黎氏地，三也，<small>仲章，潞賢人也。黎氏，黎侯國，上黨壺關縣有黎亭。</small>虐我伯姬，四也，傷其君目，五也，怙其雋才而不以茂德，茲益罪也！後之人或者將敬奉德義，以事神人，而申固其命，<small>審其政令。</small>若之何待之？不討有罪，曰將待後，後有辭而討焉，毋乃不可乎？夫恃才與衆，亡之道也，商紂由之，故滅。<small>由，用也。</small>天反時為災，<small>寒暑易節。</small>地反物為妖，<small>羣物失性。</small>民反德為亂，亂則妖災生，故文，反正為乏，<small>文，字。</small>盡在狄矣。」晉侯從之。六月癸卯，晉荀林父敗赤狄于曲梁，辛亥，滅潞。<small>曲梁，今廣平曲梁縣也。書癸卯，從赴。</small>酆舒奔衞，衞人歸諸晉，晉人殺之。

---

**==王札子殺召伯、毛伯。==**<small>稱殺者名，兩下相殺之辭，兩下相殺，則殺者有罪。王札子，王子札也，蓋經文倒札字。</small>

王孫蘇與召氏、毛氏爭政，<small>三人皆王卿士。</small>使王子捷殺召戴公及毛伯衞，<small>王子捷，即王札子。</small>卒立召襄。<small>襄，召戴公之子。</small>

---

**秦人伐晉。**<small>無傳。</small>

秋七月，秦桓公伐晉，次于輔氏。<small>晉地。</small>壬午，晉侯治兵于稷，以略狄土，<small>略，取也。稷，晉地，河東聞喜縣西有稷山。壬午，七月二十九日。晉時新破狄，土地未安，權秦師之弱，故別遣魏顆距秦，而東行定狄地。</small>立黎侯而還。<small>狄奪其地，故晉復立之。</small>及雒，魏顆敗秦師于輔氏，<small>晉侯還及雒也。雒，晉地。</small>獲杜回，秦之力人也。初，魏武子有嬖妾，無子，武子疾，命顆曰「必嫁是」，<small>武子，魏犫，顆之父。</small>疾病，則曰「必以為殉」，及卒，顆嫁之，曰：「疾病則亂，吾從其治也。」及輔氏之役，顆見老人結草以亢杜回，<small>亢，禦也。</small>杜回躓而顛，故獲之。夜夢之曰：「余，而所嫁婦人之父也！<small>而，女也。</small>爾用先人之治命，余是以報。」<small>傳舉此以示教。</small>

晉侯賞桓子狄臣千室，<small>千家。</small>亦賞士伯以瓜衍之縣，<small>士伯，士貞子。</small>曰：「吾獲狄土，子之功也！微子，吾喪伯氏矣。」<small>伯，桓子字。邲之敗，晉侯將殺林父，士伯諫而止。</small>羊舌職說是賞也，<small>職，叔向父。</small>曰：「周書所謂『庸庸祗祗』者，謂此物也夫！<small>周書康誥。庸，用也。祗，敬也。物，事也。言文王能用可用、敬可敬。</small>士伯庸中行伯，<small>言中行伯可用。</small>君信之，亦庸士伯，此之謂明德矣！文王所以造周，不是過也，故詩曰『陳錫載周』，能施也，<small>錫，賜也。詩大雅，言文王布陳大利，以賜天下，故能載行周道，福流子孫。</small>率是道也，其何不濟？」

晉侯使趙同獻狄俘于周，不敬，劉康公曰：「不及十年，原叔必有大咎，<small>劉康公，王季子也。原叔，趙同也。</small>天奪之魄矣！」<small>心之精爽，是謂魂魄。為[成八年](../08/#-583)晉殺趙同傳。</small>

---

**~~王札子殺召伯、毛伯。~~**

---

**秋，螽。**<small>無傳。</small>

---

**仲孫蔑會齊高固于無婁。**<small>無傳。無婁，杞邑。</small>

---

**初稅畒。**<small>公田之法，十取其一，今又履其餘畒，復十收其一，故哀公曰「二，吾猶不足」。遂以為常，故曰初。</small>

初稅畒，非禮也，穀出不過藉，<small>周法，民耕百畒，公田十畒，借民力而治之，稅不過此。</small>以豐財也。

---

**冬，蝝生，**<small>螽子以冬生，遇寒而死，故不成螽。</small>**饑。**<small>風雨不和，五稼不豐。</small>

冬，蝝生，饑，幸之也。<small>蝝未為災而書之者，幸其冬生，不為物害，時歲雖饑，猶喜而書之。</small>

---

### 宣十六年 <small>前五九三</small> {#-593}

**十有六年春王正月，晉人滅赤狄甲氏及留吁。**<small>甲氏、留吁，赤狄別種。晉既滅潞氏，今又并盡其餘黨。士會稱人，從告。</small>

十六年春，晉士會帥師滅赤狄甲氏及留吁、鐸辰。<small>鐸辰不書，留吁之屬。</small>三月，獻狄俘。<small>獻于王也。</small>晉侯請于王，戊申，以黻冕命士會將中軍，且為大傅。<small>代林父將中軍，且加以大傅之官。黻冕，命卿之服。大傅，孤卿。</small>於是晉國之盜逃奔于秦，羊舌職曰：「吾聞之『禹稱善人，<small>稱，舉也。</small>不善人遠』，此之謂也夫！詩曰『戰戰兢兢，如臨深淵，如履薄冰』，善人在上也！<small>言善人居位，則無不戒懼。</small>善人在上，則國無幸民，諺曰『民之多幸，國之不幸也』，是無善人之謂也。」

---

**夏，成周宣榭火。**<small>傳例曰「人火之也」。成周，洛陽。宣榭，講武屋，別在洛陽者。爾雅曰「無室曰榭」，謂屋歇前。</small>

夏，成周宣榭火，人火之也。凡火，人火曰火，天火曰災。

---

**秋，郯伯姬來歸。**

秋，郯伯姬來歸，出也。

---

為毛、召之難故，王室復亂。<small>毛、召難在前年。</small>王孫蘇奔晉，晉人復之。<small>毛、召之黨欲討蘇氏，故出奔。</small>冬，晉侯使士會平王室，定王享之，原襄公相禮，<small>原襄公，周大夫。相，佐也。</small>殽烝，<small>烝，升也。升殽於俎。</small>武子私問其故，<small>享當體薦而殽烝，故怪問之。武，士會謚，季，其字。</small>王聞之，召武子曰：「季氏！而弗聞乎？王享有體薦，<small>享則半解其體而薦之，所以示共儉。</small>宴有折俎，<small>體解節折，升之於俎，物皆可食，所以示慈惠也。</small>公當享，卿當宴，王室之禮也。」<small>公謂諸侯。</small>武子歸而講求典禮，以脩晉國之法。<small>傳言典禮之廢久。</small>

---

**冬，大有年。**<small>無傳。</small>

---

### 宣十七年 <small>前五九二</small> {#-592}

**十有七年春王正月庚子，許男錫我卒。**<small>無傳。再與文同盟。</small>

---

**丁未，蔡侯申卒。**<small>無傳。未同盟而赴以名。丁未，二月四日。</small>

---

十七年春，晉侯使郤克徵會于齊，<small>徵，召也。欲為斷道會。</small>齊頃公帷婦人，使觀之，郤子登，婦人笑於房，<small>跛而登階，故笑之。</small>獻子怒，出而誓曰：「所不此報，無能涉河。」<small>不復渡河而東。</small>獻子先歸，使欒京廬待命于齊，曰：「不得齊事，無復命矣。」<small>欒京廬，郤克之介。使得齊之罪乃復命。</small>郤子至，請伐齊，晉侯弗許，請以其私屬，又弗許。<small>私屬，家衆也。為[成二年](../08/#-589)戰于鞌傳。</small>

---

**夏，葬許昭公。**<small>無傳。</small>

---

**葬蔡文公。**<small>無傳。</small>

---

**六月癸卯，日有食之。**<small>無傳。不書朔，官失之。</small>

---

**己未，公會晉侯、衞侯、曹伯、邾子，同盟于斷道。**<small>斷道，晉地。</small>

齊侯使高固、晏弱、蔡朝、南郭偃會，<small>晏弱，桓子。</small>及斂盂，高固逃歸。<small>聞郤克怒故。</small>夏，會于斷道，討貳也，盟于卷楚。<small>卷楚，即斷道。</small>辭齊人，晉人執晏弱于野王，執蔡朝于原，執南郭偃于溫。<small>執三子不書，非卿。野王縣，今屬河內。</small>苗賁皇使見晏桓子，<small>賁皇，楚鬭椒之子，楚滅鬭氏而奔晉，食邑于苗地。晏弱時在野王，故因使而見之。</small>歸言於晉侯曰：「夫晏子何罪？昔者諸侯事吾先君，皆如不逮，<small>言汲汲也。</small>舉言羣臣不信，諸侯皆有貳志，<small>舉，亦皆也。</small>齊君恐不得禮，<small>不見禮待。</small>故不出而使四子來，左右或沮之，<small>沮，止也。</small>曰『君不出，必執吾使』，故高子及斂盂而逃，夫三子者曰『若絕君好，寧歸死焉』，為是犯難而來，吾若善逆彼，<small>彼，齊三人。</small>以懷來者，吾又執之，以信齊沮，吾不既過矣乎？過而不改，而又久之，以成其悔，何利之有焉？使反者得辭，<small>反者，高固。謂得不當來之辭。</small>而害來者，以懼諸侯，將焉用之？」晉人緩之，逸。<small>緩，不拘執，使得逃去也。傳言晉不能脩禮，諸侯所以貳。</small>

**秋，公至自會。**<small>無傳。</small>

秋八月，晉師還。范武子將老，<small>老，致仕。初受隨，故曰隨武子，後更受范，復為范武子。</small>召文子曰：「燮乎！吾聞之『喜怒以類者鮮，<small>文子，士會之子，燮，其名。</small>易者實多』，<small>易，遷怒也。</small>詩曰『君子如怒，亂庶遄沮，君子如祉，亂庶遄已』，<small>詩小雅也。遄，速也。沮，止也。祉，福也。</small>君子之喜怒，以已亂也，弗已者必益之，郤子其或者欲已亂於齊乎？不然，余懼其益之也，余將老，使郤子逞其志，庶有豸乎？<small>豸，解也。欲使郤子從政，快志以止亂。</small>爾從二三子唯敬。」<small>二三子，晉諸大夫。</small>乃請老。郤獻子為政。

---

**冬十有一月壬午，公弟叔肸卒。**<small>傳例曰「公母弟」。</small>

冬，公弟叔肸卒，公母弟也。凡大子之母弟，公在曰公子，不在曰弟，<small>以兄為尊。</small>凡稱弟，皆母弟也。<small>此策書之通例也，庶弟不得稱公弟，而母弟或稱公子，若嘉好之事則仍舊史之文，唯相殺害然後據例以示義，所以篤親親之恩、崇友于之好，釋例論之備矣。</small>

---

### 宣十八年 <small>前五九一</small> {#-591}

**十有八年春，晉侯、衞世子臧伐齊。**

十八年春，晉侯、衞大子臧伐齊，至于陽穀，齊侯會晉侯，盟于繒，以公子彊為質于晉。晉師還，蔡朝、南郭偃逃歸。<small>晉既與齊盟，守者解緩，故得逃。</small>

---

**公伐杞。**<small>無傳。</small>

---

**夏四月。**

---

夏，公使如楚乞師，欲以伐齊。<small>公不事齊，齊與晉盟，故懼而乞師于楚。不書，微者行。</small>

---

**秋七月，邾人戕鄫子于鄫。**<small>傳例曰「自外曰戕」，邾大夫就鄫殺鄫子。</small>

秋，邾人戕鄫子于鄫。凡自內虐其君曰弒，自外曰戕。<small>弒、戕皆殺也，所以別內外之名，弒者積微而起，所以相測量，非一朝一夕之漸，戕者卒暴之名。</small>

---

**甲戌，楚子旅卒。**<small>未同盟而赴以名。吳楚之葬，僭而不典，故絕而不書，同之夷蠻，以懲求名之偽。</small>

楚莊王卒，楚師不出，既而用晉師，<small>[成二年](../08/#-589)戰于鞌是。</small>楚於是乎有蜀之役。<small>在[成二年](../08/#-589)冬。蜀，魯地，泰山博縣西北有蜀亭。</small>

---

**公孫歸父如晉。**

公孫歸父以襄仲之立公也，有寵，<small>歸父，襄仲子。</small>欲去三桓，以張公室，<small>時三桓強、公室弱，故欲去之，以張大公室。</small>與公謀而聘于晉，欲以晉人去之。

**冬十月壬戌，公薨于路寢。**

冬，公薨。季文子言於朝曰：「使我殺適立庶，以失大援者，仲也夫！」<small>適，謂子惡，齊外甥，襄仲殺之而立宣公，南通於楚，既不能固，又不能堅事齊晉，故云失大援也。</small>臧宣叔怒曰：「當其時不能治也，後之人何罪？子欲去之，許請去之。」<small>宣叔，文仲子、武仲父，許，其名也，時為司寇，主行刑。言子自以歸父害己，欲去者，許請為子去之。</small>遂逐東門氏。<small>襄仲居東門，故曰東門氏。</small>

**歸父還自晉，至笙，遂奔齊。**<small>大夫還不書，春秋之常也，今書歸父還奔，善其能以禮退。不書族者，非常所及，今特書，略之。笙，魯竟外，故不言出。</small>

子家還及笙，<small>子家，歸父。</small>壇帷，復命於介，<small>除地為壇而張帷。介，副也。將去，使介反命於君。</small>既復命，袒括髮，<small>以麻約髮。</small>即位哭，三踊而出，<small>依在國喪禮。設哭位，公薨故。</small>遂奔齊，書曰「歸父還自晉」，善之也。