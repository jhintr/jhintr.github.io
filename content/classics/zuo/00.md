---
title: "春秋左氏傳序"
date: 2019-09-14T20:04:30+08:00
lastmod: 2024-12-21
draft: false
weight: 700
---


春秋者，魯史記之名也。記事者以事繫日，以日繫月，以月繫時，以時繫年，所以紀遠近、別同異也，故史之所記，必表年以首事，年有四時，故錯舉以為所記之名也。周禮有史官，掌邦國四方之事，達四方之志，諸侯亦各有國史，大事書之於策，小事簡牘而已，孟子曰「楚謂之檮杌，晉謂之乘，而魯謂之春秋，其實一也」。韓宣子適魯，見易象與魯春秋，曰「周禮盡在魯矣，吾乃今知周公之德，與周之所以王」，韓子所見，蓋周之舊典禮經也。

周德既衰，官失其守，上之人不能使春秋昭明，赴告策書、諸所記注多違舊章，仲尼因魯史策書成文，考其真偽，而志其典禮，上以遵周公之遺制，下以明將來之法。其教之所存、文之所害，則刊而正之，以示勸戒，其餘則皆即用舊史，史有文質，辭有詳略，不必改也，故傳曰「其善志」，又曰「非聖人孰能脩之」，蓋周公之志，仲尼從而明之。

左丘明受經於仲尼，以為經者不刊之書也，故傳或先經以始事，或後經以終義，或依經以辯理，或錯經以合異，隨義而發。其例之所重，舊史遺文，略不盡舉，非聖人所脩之要故也。身為國史，躬覽載籍，必廣記而備言之，其文緩，其旨遠，將令學者原始要終，尋其枝葉，究其所窮，優而柔之，使自求之，饜而飫之，使自趨之，若江海之浸，膏澤之潤，渙然冰釋，怡然理順，然後為得也。

其發凡以言例，皆經國之常制、周公之垂法、史書之舊章，仲尼從而脩之，以成一經之通體，其微顯闡幽、裁成義類者，皆據舊例而發義、指行事以正褒貶。諸稱書、不書、先書、故書、不言、不稱、書曰之類，皆所以起新舊、發大義，謂之變例，然亦有史所不書即以為義者，此蓋春秋新意，故傳不言凡，曲而暢之也。其經無義例，因行事而言，則傳直言其歸趣而已，非例也。

故發傳之體有三，而為例之情有五：一曰微而顯，文見於此，而起義在彼，稱族尊君命、舍族尊夫人、梁亡、城緣陵之類是也。二曰志而晦，約言示制，推以知例，參會不地、與謀曰及之類是也。三曰婉而成章，曲從義訓，以示大順，諸所諱辟、璧假許田之類是也。四曰盡而不汙，直書其事，具文見意，丹楹刻桷、天王求車、齊侯獻捷之類是也。五曰懲惡而勸善，求名而亡，欲蓋而章，書齊豹盜、三叛人名之類是也。推此五體，以尋經傳，觸類而長之，附于二百四十二年行事，王道之正、人倫之紀備矣。

或曰，春秋以錯文見義，若如所論，則經當有事同文異而無其義也，先儒所傳，皆不其然。答曰，春秋雖以一字為褒貶，然皆須數句以成言，非如八卦之爻可錯綜為六十四也，固當依傳以為斷。

古今言左氏春秋者多矣，今其遺文可見者十數家，大體轉相祖述，進不成為錯綜經文，以盡其變，退不守丘明之傳，於丘明之傳有所不通，皆沒而不說，而更膚引公羊、穀梁，適足自亂。預今所以為異，專脩丘明之傳以釋經，經之條貫必出於傳，傳之義例揔歸諸凡，推變例以正褒貶，簡二傳而去異端，蓋丘明之志也，其有疑錯，則備論而闕之，以俟後賢。然劉子駿創通大義，賈景伯父子、許惠卿皆先儒之美者也，末有潁子嚴者，雖淺近，亦復名家，故特舉劉、賈、許、潁之違，以見同異。分經之年與傳之年相附，比其義類，各隨而解之，名曰經傳集解。又別集諸例及地名、譜第、歷數，相與為部，凡四十部、十五卷，皆顯其異同，從而釋之，名曰釋例，將令學者觀其所聚異同之說，釋例詳之也。

或曰，春秋之作，左傳及穀梁無明文，說者以為仲尼自衞反魯，脩春秋，立素王，丘明為素臣，言公羊者亦云黜周而王魯，危行言孫，以辟當時之害，故微其文、隱其義，公羊經止獲麟，而左氏經終孔丘卒，敢問所安？答曰，異乎余所聞，仲尼曰「文王既沒，文不在茲乎」，此制作之本意也，歎曰「鳳鳥不至，河不出圖，吾已矣夫」，蓋傷時王之政也，麟鳳五靈，王者之嘉瑞也，今麟出非其時，虛其應而失其歸，此聖人所以為感也，絕筆於獲麟之一句者，所感而起，固所以為終也。

曰，然則春秋何始於魯隱公？答曰，周平王，東周之始王也，隱公，讓國之賢君也，考乎其時則相接，言乎其位則列國，本乎其始則周公之祚胤也，若平王能祈天永命，紹開中興，隱公能弘宣祖業，光啟王室，則西周之美可尋，文武之迹不隊，是故因其歷數，附其行事，采周之舊，以會成王義、垂法將來，所書之王即平王也，所用之歷即周正也，所稱之公即魯隱也，安在其黜周而王魯乎？子曰「如有用我者，吾其為東周乎」，此其義也。若夫制作之文，所以章往考來，情見乎辭，言高則旨遠，辭約則義微，此理之常，非隱之也，聖人包周身之防，既作之後，方復隱諱以辟患，非所聞也。子路欲使門人為臣，孔子以為欺天，而云仲尼素王、丘明素臣，又非通論也。先儒以為制作三年，文成致麟，既已妖妄，又引經以至仲尼卒，亦又近誣，據公羊經止獲麟而左氏小邾射不在三叛之數，故余以為感麟而作，作起獲麟，則文止於所起，為得其實，至於反袂拭面，稱吾道窮，亦無取焉。