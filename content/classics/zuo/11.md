---
title: "定公第十一"
subtitle: "509-495"
date: 2019-09-14T20:06:56+08:00
draft: false
weight: 711
js:
    - /js/toc.js
    - /js/commentary.js
---


### 定元年 <small>前五〇九</small> {#-509}

元年春王正月辛巳，晉魏舒合諸侯之大夫于狄泉，將以城成周。魏子涖政，<small>涖，臨也，代天子大夫為政。</small>衞彪傒<small>衞大夫。</small>曰：「將建天子，<small>立天子之居。</small>而易位以令，非義也！大事奸義，必有大咎，晉不失諸侯，魏子其不免乎？」是行也，魏獻子屬役於韓簡子及原壽過，<small>簡子，韓起孫、不信也。原壽過，周大夫。</small>而田於大陸，焚焉，<small>禹貢，大陸在鉅鹿北，嫌絕遠，疑此田在汲郡吳澤荒蕪之地。火田，并見燒也。爾雅，廣平曰陸。</small>還，卒於甯。<small>甯，今脩武縣，近吳澤。</small>范獻子去其柏椁，以其未復命而田也。<small>范獻子代魏子為政。去其柏椁，示貶之。</small>

孟懿子會城成周。<small>不書，公未即位。</small>庚寅，栽。<small>栽，設板築。</small>

**元年春王**<small>公之始年，而不書正月，公即位在六月故。</small>**三月，晉人執宋仲幾于京師。**<small>晉執人于天子之側，而不以歸京師，故但書其執，不書所歸。</small>

宋仲幾不受功，曰：「滕薛郳，吾役也。」<small>欲使三國代宋受功役也。郳，小邾。</small>薛宰曰：「宋為無道，絕我小國於周，以我適楚，故我常從宋，晉文公為踐土之盟，<small>在[僖二十八年](../05/#-632)。</small>曰『凡我同盟，各復舊職』，若從踐土，若從宋，亦唯命。」

仲幾曰：「踐土固然。」<small>固曰從舊，薛舊為宋役。</small>薛宰曰：「薛之皇祖奚仲居薛，以為夏車正，<small>皇，大也。奚仲為夏禹掌車服大夫。</small>奚仲遷于邳，<small>邳，下邳縣。</small>仲虺居薛，以為湯左相，<small>仲虺，奚仲之後。</small>若復舊職，將承王官，何故以役諸侯？」<small>承，奉也。</small>

仲幾曰：「三代各異物，薛焉得有舊？<small>言居周世，不得以夏殷為舊。</small>為宋役，亦其職也。」士彌牟曰：「晉之從政者新，<small>言范獻子新為政，未習故事。</small>子姑受功，歸，吾視諸故府。」<small>求故事。</small>

仲幾曰：「縱子忘之，山川鬼神其忘諸乎？」<small>山川鬼神，盟所告。</small>士伯怒，謂韓簡子曰：「薛徵於人，<small>典籍故事，人所知也。</small>宋徵於鬼，<small>取證於鬼神。</small>宋罪大矣！且己無辭，而抑我以神，誣我也！啟寵納侮，其此之謂矣，<small>開寵過分，則納受侵侮。</small>必以仲幾為戮。」乃執仲幾以歸。三月，歸諸京師。<small>知以歸不可，故復歸之京師。</small>

城三旬而畢，乃歸諸侯之戍。齊高張後，不從諸侯，<small>後期，不及諸侯之役。</small>晉女叔寬曰：「周萇弘、齊高張皆將不免！<small>叔寬，女寬也。</small>萇叔違天，高子違人，<small>天既厭周德，萇弘欲遷都以延其祚，故曰違天。諸侯相帥以崇天子，而高子後期，故曰違人。</small>天之所壞，不可支也，衆之所為，不可奸也。」<small>為[哀三年](../12/#-492)周人殺萇弘、[六年](../12/#-489)高張來奔起。</small>

---

**夏六月癸亥，公之喪至自乾侯。**<small>告於廟，故書至。</small>**戊辰，公即位。**<small>定公不得以正月即位，失其時，故詳而日之，記事之宜，無義例。</small>

夏，叔孫成子逆公之喪于乾侯，<small>成子，叔孫婼之子。</small>季孫曰：「子家子亟言於我，未嘗不中吾志也，吾欲與之從政，子必止之，且聽命焉。」<small>衆事皆諮問子家子。</small>子家子不見叔孫，易幾而哭。<small>幾，哭會也。不欲見叔孫，故朝夕哭不同會。</small>

叔孫請見子家子，子家子辭曰：「羈未得見，而從君以出，<small>出時成子未為卿。</small>君不命而薨，羈不敢見。」<small>言未受昭公之命，託辭以距叔孫。</small>叔孫使告之曰：「公衍、公為實使羣臣不得事君，<small>二子始謀逐季氏。</small>若公子宋主社稷，則羣臣之願也！<small>宋，昭公弟定公。</small>凡從君出而可以入者，將唯子是聽，子家氏未有後，季孫願與子從政，此皆季孫之願也！使不敢以告。」<small>不敢，叔孫成子名。</small>對曰：「若立君，則有卿士大夫與守龜在，羈弗敢知，若從君者，則貌而出者，入可也，<small>貌出，謂以義從公，與季氏無實怨。</small>寇而出者，行可也，<small>與季氏為寇讎者，自可去。</small>若羈也，則君知其出也，<small>君，昭公。</small>而未知其入也，羈將逃也。」

喪及壞隤，公子宋先入，從公者皆自壞隤反。<small>出奔。</small>六月癸亥，公之喪至自乾侯，戊辰，公即位。<small>諸侯薨五日而殯，殯則嗣子即位，癸亥，昭公喪至，五日殯於宮，定公乃即位。</small>

**秋七月癸巳，葬我君昭公。**<small>公在外薨，故八月乃葬。</small>

季孫使役如闞公氏，將溝焉，<small>闞，魯羣公墓所在也。季孫惡昭公，欲溝絕其兆域，不使與先君同。</small>榮鴐鵞曰：「生不能事，死又離之，以自旌也，<small>鴐鵞，魯大夫榮成伯也。旌，章也。</small>縱子忍之，後必或恥之。」乃止。

季孫問於榮鴐鵞曰：「吾欲為君謚，使子孫知之。」<small>為惡謚。</small>對曰：「生弗能事，死又惡之，以自信也，將焉用之？」乃止。

秋七月癸巳，葬昭公於墓道南。孔子之為司寇也，溝而合諸墓。<small>明臣無貶君之義。</small>

**九月，大雩。**<small>無傳。過也。</small>

**立煬宮。**<small>煬公，伯禽子也，其廟已毀，季氏禱之，而立其宮，書以譏之。</small>

昭公出，故季平子禱于煬公，九月，立煬宮。<small>平子逐君，懼而請禱於煬公，昭公死於外，自以為獲福，故立其宮。</small>

---

**冬十月，隕霜殺菽。**<small>無傳。周十月，今八月，隕霜殺菽，非常之災。</small>

---

### 定二年 <small>前五〇八</small> {#-508}

**二年春王正月。**

---

周鞏簡公弃其子弟而好用遠人，<small>簡公，周卿士。遠人，異族也。為明年鞏氏賊簡公張本。</small>二年夏四月辛酉，鞏氏之羣子弟賊簡公。<small>傳言弃親用疏，所以敗也。</small>

---

**夏五月壬辰，雉門及兩觀災。**<small>無傳。雉門，公宮之南門。兩觀，闕也。天火曰災。</small>

---

**秋，楚人伐吳。**<small>囊瓦稱人，見誘以敗軍。</small>

桐叛楚，<small>桐，小國。廬江舒縣西南有桐鄉。</small>吳子使舒鳩氏誘楚人，<small>舒鳩，楚屬國。</small>曰：「以師臨我，<small>教舒鳩誘楚，使以師臨吳。</small>我伐桐，為我使之無忌。」<small>吳伐桐也，偽若畏楚師之臨己，而為伐其叛國以取媚者也，欲使楚不忌吳，所謂多方以誤之。</small>

秋，楚囊瓦伐吳，師于豫章，<small>從舒鳩言。</small>吳人見舟于豫章，<small>偽將為楚伐桐。</small>而潛師于巢。<small>實欲以擊楚。</small>

冬十月，吳軍楚師于豫章，敗之。<small>楚不忌故。</small>遂圍巢，克之，獲楚公子繁。<small>繁，守巢大夫。</small>

---

**冬十月，新作雉門及兩觀。**<small>無傳。</small>

---

### 定三年 <small>前五〇七</small> {#-507}

**三年春王正月，公如晉，至河乃復。**<small>無傳。</small>

---

**二月辛卯，邾子穿卒。**<small>再同盟。</small>

邾莊公與夷射姑飲酒，私出，<small>射姑，邾大夫。出，辟酒。</small>閽乞肉焉，奪之杖以敲之。<small>奪閽杖以敲閽頭也。為明年邾子卒傳。</small>三年春二月辛卯，邾子在門臺，<small>門上有臺。</small>臨廷，閽以缾水沃廷，邾子望見之，怒，閽曰：「夷射姑旋焉。」<small>旋，小便。</small>命執之，<small>見其不潔，執射姑。</small>弗得。滋怒，自投于牀，廢于鑪炭，爛，遂卒。<small>廢，隋也。</small>先葬以車五乘、殉五人。<small>欲藏中之潔，故先內車及殉，別為便房，蓋其遺命。</small>莊公卞急而好潔，故及是。<small>卞，躁疾也。</small>

**夏四月。**

**秋，葬邾莊公。**<small>六月乃葬，緩。</small>

---

秋九月，鮮虞人敗晉師于平中，<small>平中，晉地。</small>獲晉觀虎，恃其勇也。<small>為[五年](#-505)士鞅圍鮮虞張本。</small>

---

**冬，仲孫何忌及邾子盟于拔。**<small>拔，地闞。</small>

冬，盟于郯，<small>郯，即拔也。</small>脩邾好也。<small>公即位，故脩好。</small>

---

### 定四年 <small>前五〇六</small> {#-506}

**四年春王二月癸巳，陳侯吳卒。**<small>無傳。未同盟而赴以名。癸巳正月七日，書二月，從赴。</small>

---

**三月，公會劉子、晉侯、宋公、蔡侯、衞侯、陳子、鄭伯、許男、曹伯、莒子、邾子、頓子、胡子、滕子、薛伯、杞伯、小邾子、齊國夏于召陵，侵楚。**<small>於召陵先行會禮。入楚竟，故書侵。</small>

蔡昭侯為兩佩與兩裘，<small>佩，佩玉也。</small>以如楚，獻一佩一裘於昭王，昭王服之，以享蔡侯，蔡侯亦服其一，子常欲之，弗與，三年止之。

唐成公如楚，有兩肅爽馬，子常欲之，<small>成公，唐惠侯之後。肅爽，駿馬名。</small>弗與，亦三年止之。唐人或相與謀，請代先從者，許之，飲先從者酒，醉之，竊馬而獻之子常，子常歸唐侯。自拘於司敗，<small>竊馬者自拘。</small>曰：「君以弄馬之故，隱君身，<small>隱，憂約也。</small>弃國家，羣臣請相夫人，以償馬必如之。」<small>相，助也。夫人，謂養馬者。</small>唐侯曰：「寡人之過也，二三子無辱。」皆賞之。

蔡人聞之，固請而獻佩于子常，子常朝，見蔡侯之徒，命有司曰：「蔡君之久也，官不共也，<small>言楚所以禮遣蔡侯之物，不共備故。</small>明日禮不畢，將死。」<small>遣蔡侯之禮。</small>蔡侯歸，及漢，執玉而沈曰：「余所有濟漢而南者，有若大川。」<small>自誓言，若復渡漢當受禍，明如大川。</small>蔡侯如晉，以其子元與其大夫之子為質焉，而請伐楚。<small>為明年會召陵張本。</small>

四年春三月，劉文公合諸侯于召陵，謀伐楚也。<small>文公，王官伯也，晉人假王命以討楚之久留蔡侯，故曰「文公合諸侯」。</small>晉荀寅求貨於蔡侯，弗得，言於范獻子曰：「國家方危，諸侯方貳，將以襲敵，不亦難乎？水潦方降，疾瘧方起，中山不服，<small>中山，鮮虞。</small>弃盟取怨，無損於楚，<small>晉楚同盟，伐之為取怨。</small>而失中山，不如辭蔡侯！吾自方城以來，楚未可以得志，<small>晉敗楚、侵方城，在[襄十六年](../09/#-557)。</small>衹取勤焉。」乃辭蔡侯。

晉人假羽旄於鄭，鄭人與之，<small>析羽為旌，王者遊車之所建，鄭私有之，因謂之羽旄，借觀之。</small>明日，或旆以會，<small>或，賤者也。繼旐曰旆。令賤人施其旆，執以從會，示卑鄭。</small>晉於是乎失諸侯。<small>傳言晉無禮，所以遂弱。</small>

**夏四月庚辰，蔡公孫姓帥師滅沈，以沈子嘉歸，殺之。**

**五月，公及諸侯盟于皐鼬。**<small>召陵會劉子諸侯揔言之也。繁昌縣東南有城皐亭。復稱公者，會盟異處故。</small>

將會，衞子行敬子言於靈公，<small>子行敬子，衞大夫。</small>曰：「會同難，<small>難得宜。</small>嘖有煩言，莫之治也，<small>嘖，至也。煩言，忿爭。</small>其使祝佗從。」<small>祝佗，大祝子魚。</small>公曰：「善。」乃使子魚。子魚辭曰：「臣展四體，以率舊職，猶懼不給，而煩刑書，若又共二，<small>共二職。</small>儌大罪也！且夫祝，社稷之常隸也，<small>隸，賤臣也。</small>社稷不動，祝不出竟，官之制也，<small>社稷動，謂國遷。</small>君以軍行，祓社釁鼓，<small>師出，先有事祓禱於社，謂之宜社，於是殺牲，以血塗鼓鼙，為釁鼓。</small>祝奉以從，<small>奉社主也。</small>於是乎出竟，若嘉好之事，<small>謂朝會。</small>君行師從，<small>二千五百人。</small>卿行旅從，<small>五百人。</small>臣無事焉。」公曰：「行也。」

及皐鼬，<small>將盟。</small>將長蔡於衞，<small>欲令蔡先衞歃。</small>衞侯使祝佗私於萇弘曰：「聞諸道路，不知信否？若聞蔡將先衞，信乎？」萇弘曰：「信！蔡叔，康叔之兄也，<small>蔡叔，周公兄。康叔，周公弟。</small>先衞，不亦可乎？」子魚曰：「以先王觀之，則尚德也！昔武王克商，成王定之，選建明德，以蕃屏周，故周公相王室，以尹天下，<small>尹，正也。</small>於周為睦。<small>睦，親厚也，以盛德見親厚。</small>

- 分魯公以大路大旂、<small>魯公，伯禽也。此大路，金路，錫同姓諸侯車也。交龍為旂，周禮，同姓以封。</small>夏后氏之璜、<small>璜，美玉名。</small>封父之繁弱，<small>封父，古諸侯也。繁弱，大弓名。</small>殷民六族，條氏、徐氏、蕭氏、索氏、長勺氏、尾勺氏，使帥其宗氏，輯其分族，將其類醜，<small>醜，衆也。</small>以法則周公，用即命于周，<small>即，就也。使六族就周，受周公之法制。</small>是使之職事于魯，<small>共魯公之職事。</small>以昭周公之明德，<small>昭，顯也。</small>分之土田陪敦，<small>陪，增也。敦，厚也。</small>祝宗卜史，<small>大祝、宗人、大卜、大史，凡四官。</small>備物典策，<small>典策，春秋之制。</small>官司彝器，<small>官司，百官也。彝器，常用器。</small>因商奄之民，<small>商奄，國名也。與四國流言，或迸散在魯，皆令即屬魯懷柔之。</small>命以伯禽，<small>伯禽，周公世子。時周公唯遣伯禽之國，故皆以付伯禽。</small>而封於少暭之虛。<small>少暭虛，曲阜也，在魯城內。</small>
- 分康叔<small>康叔，衞之祖。</small>以大路少帛、綪茷旃旌、<small>少帛，雜帛也。綪茷，大赤，取染草名也。通帛為旃，析羽為旌。</small>大呂，<small>鐘名。</small>殷民七族，陶氏、施氏、繁氏、錡氏、樊氏、饑氏、終葵氏，封畛土略，自武父以南，及圃田之北竟，<small>畛，塗所徑也。略，界也。武父，衞北界。圃田，鄭藪名。</small>取於有閻之土，以共王職，<small>有閻，衞所受朝宿邑，蓋近京畿。</small>取於相土之東都，以會王之東蒐，<small>為湯沐邑，王東巡狩，以助祭泰山。</small>聃季授土，<small>聃季，周公弟，司空。</small>陶叔授民，<small>陶叔，司徒。</small>命以康誥，而封於殷虛。<small>康誥，周書。殷虛，朝歌也。</small>皆啟以商政，疆以周索。<small>皆，魯衞也。啟，開也。居殷故地，因其風俗，開用其政，疆理土地以周法。索，法也。</small>
- 分唐叔<small>唐叔，晉之祖。</small>以大路、密須之鼓、<small>密須，國名。</small>闕鞏、<small>甲名。</small>沽洗，<small>鐘名。</small>懷姓九宗，職官五正，<small>懷姓，唐之餘民。九宗，一姓為九族。職官五正，五官之長。</small>命以唐誥，而封於夏虛。<small>唐誥，誥命篇名也。夏虛，大夏，今大原晉陽也。</small>啟以夏政，<small>亦因夏風俗，開用其政。</small>疆以戎索。<small>大原近戎而寒，不與中國同，故自以戎法。</small>

三者皆叔也，而有令德，故昭之以分物，不然，文武成康之伯猶多，而不獲是分也，唯不尚年也！管蔡啟商，惎間王室，<small>惎，毒也。周公攝政，管叔蔡叔開道紂子祿父，以毒亂王室。</small>王於是乎殺管叔，而蔡蔡叔，<small>周公稱王命以討二叔。蔡，放也。</small>以車七乘、徒七十人，<small>與蔡叔車徒而放之。</small>其子蔡仲改行帥德，周公舉之，以為己卿士，<small>為周公臣。</small>見諸王，而命之以蔡，<small>命為蔡侯。</small>其命書云『王曰「胡！無若爾考之違王命」』也，<small>胡，蔡仲名。</small>若之何其使蔡先衞也？武王之母弟八人，周公為大宰，康叔為司寇，聃季為司空，五叔無官，豈尚年哉？<small>五叔，管叔鮮、蔡叔度、成叔武、霍叔處、毛叔聃也。</small>曹，文之昭也，<small>文王子，與周公異母。</small>晉，武之穆也。<small>武王子。</small>曹為伯甸，非尚年也！<small>以伯爵居甸服，言小。</small>今將尚之，是反先王也！晉文公為踐土之盟，衞成公不在，夷叔其母弟也，猶先蔡，<small>踐土、召陵二會，經書蔡在衞上，霸主以國大小之序也，子魚所言，盟歃之次。</small>其載書云『王若曰「晉重、<small>文公。</small>魯申、<small>僖公。</small>衞武、<small>叔武。</small>蔡甲午、<small>莊侯。</small>鄭捷、<small>文公。</small>齊潘、<small>昭公。</small>宋王臣、<small>成公。</small>莒期」』，<small>茲丕公也。齊序鄭下，周之宗盟，異姓為後。</small>藏在周府，可覆視也！吾子欲復文武之略，<small>略，道也。</small>而不正其德，將如之何？」萇弘說，告劉子與范獻子謀之，乃長衞侯於盟。

**杞伯成卒于會。**<small>無傳。</small>

反自召陵，鄭子大叔未至而卒。晉趙簡子為之臨，甚哀，曰：「黃父之會，<small>在[昭二十五年](../10/#-517)。</small>夫子語我九言，曰『無始亂，無怙富，無恃寵，無違同，無敖禮，無驕能，<small>以能驕人。</small>無復怒，<small>復，重也。</small>無謀非德，<small>非所謀也。</small>無犯非義』。」<small>傳言簡子能用善言，所以遂興。</small>

沈人不會于召陵，晉人使蔡伐之，夏，蔡滅沈。

---

**六月，葬陳惠公。**<small>無傳。</small>

---

**許遷于容城。**<small>無傳。</small>

---

**秋七月，公至自會。**<small>無傳。</small>

---

**劉卷卒。**<small>無傳。即劉蚠也，劉子奉命出盟召陵，死則天王為告同盟，故不具爵。</small>

---

**葬杞悼公。**<small>無傳。</small>

---

**楚人圍蔡。**<small>不服故也。</small>

秋，楚為沈故，圍蔡。

---

**晉士鞅、衞孔圉帥師伐鮮虞。**<small>無傳。孔圉，孔羈孫。士鞅，即范鞅。</small>

---

**葬劉文公。**<small>無傳。</small>

---

**冬十有一月庚午，蔡侯以吳子及楚人戰于柏舉，楚師敗績。**<small>師能左右之曰以，皆陳曰戰，大崩曰敗績。吳為蔡討楚，從蔡計謀，故書「蔡侯以吳子」，言能左右之也。囊瓦稱人，貪以致敗，不能死難，罪賤之。柏舉，楚地。[昭三十一年](../10/#-511)傳曰「六年十二月庚辰，吳其入郢」，今以十一月者，并數閏。</small>**楚囊瓦出奔鄭。**<small>書名惡之。</small>

伍員為吳行人以謀楚，楚之殺郤宛也，<small>在[昭二十七年](../10/#-515)。</small>伯氏之族出，<small>郤宛黨。</small>伯州犂之孫嚭為吳大宰以謀楚，楚自昭王即位，無歲不有吳師，蔡侯因之，以其子乾與其大夫之子為質於吳。

冬，蔡侯、吳子、唐侯伐楚，<small>唐侯不書，兵屬於吳蔡。</small>舍舟于淮汭，<small>吳乘舟從淮來，過蔡而舍之。</small>自豫章與楚夾漢。<small>豫章，漢東江北地名。</small>左司馬戌謂子常曰：「子沿漢而與之上下，<small>沿，緣也。緣漢上下，遮使勿度。</small>我悉方城外以毀其舟，<small>以方城外人毀吳所舍舟。</small>還塞大隧、直轅、冥阨，<small>三者，漢東之隘道。</small>子濟漢而伐之，我自後擊之，必大敗之。」

既謀而行，武城黑謂子常，<small>黑，楚武城大夫。</small>曰：「吳用木也，我用革也，<small>用，軍器。</small>不可久也，不如速戰。」史皇謂子常：「楚人惡子，而好司馬，<small>史皇，楚大夫。司馬，沈尹戌。</small>若司馬毀吳舟于淮，塞城口而入，<small>城口，三隘道之揔名。</small>是獨克吳也，子必速戰！不然不免。」乃濟漢而陳，自小別至于大別，<small>禹貢，漢水至大別南入江，然則此二別在江夏界。</small>三戰，子常知不可，欲奔，<small>知吳不可勝。</small>史皇曰：「安求其事，<small>求知政事。</small>難而逃之，將何所入？子必死之，初罪必盡說。」<small>言致死以克吳，可以免貪賄致寇之罪。</small>

十一月庚午，二師陳于柏舉。<small>經所以書戰。二師，吳楚師。</small>闔廬之弟夫槩王晨請於闔廬曰：「楚瓦不仁，<small>瓦，子常名。</small>其臣莫有死志，先伐之，其卒必奔，而後大師繼之，必克。」弗許。夫槩王曰：「所謂臣義而行，不待命者，其此之謂也？今日我死，楚可入也。」以其屬五千先擊子常之卒，子常之卒奔，楚師亂，吳師大敗之。子常奔鄭，史皇以其乘廣死。<small>以戰死。</small>

**庚辰，吳入郢。**<small>弗地曰入。吳不稱子，史略文。</small>

吳從楚師，及清發，<small>清發，水名。</small>將擊之，夫槩王曰：「困獸猶鬭，況人乎？若知不免而致死，必敗我，若使先濟者知免，後者慕之，蔑有鬭心矣，半濟而後可擊也。」從之，又敗之。楚人為食，吳人及之，奔，食而從之，敗諸雍澨。五戰，及郢。<small>奔食，食者走不陳，故不在戰數。</small>

己卯，楚子取其妹季芈畀我以出，涉雎，<small>雎水出新城昌魏縣，東南至枝江縣入江，是楚王西走。</small>鍼尹固與王同舟，王使執燧象，以奔吳師。<small>燒火燧，繫象尾，使赴吳師，驚却之。</small>

庚辰，吳入郢。以班處宮，<small>以尊卑班次處楚王宮室。</small>子山處令尹之宮，<small>子山，吳王子。</small>夫槩王欲攻之，懼而去之，夫槩王入之。<small>入令尹宮也。言吳無禮，所以不能遂克。</small>

左司馬戌及息而還，<small>息，汝南新息也。聞楚敗，故還。</small>敗吳師于雍澨，傷。<small>司馬先敗吳師，而身被創。</small>初，司馬臣闔廬，故恥為禽焉，<small>司馬嘗在吳，為闔廬臣，是以今恥於見禽。</small>謂其臣曰：「誰能免吾首？」吳句卑曰：「臣賤，可乎？」司馬曰：「我實失子，可哉。」<small>失不知子賢。</small>三戰皆傷，曰：「吾不可用也已。」句卑布裳，剄而裹之，<small>司馬已死，剄取其首。</small>藏其身，而以其首免。<small>傳言司馬之忠壯。</small>

楚子涉雎、濟江，入于雲中。<small>入雲夢澤中，所謂江南之夢。</small>王寢，盜攻之，以戈擊王，王孫由于以背受之，中肩，王奔鄖，鍾建負季芈以從，<small>鍾建，楚大夫。</small>由于徐蘇而從。<small>以背受戈，故當時悶絕。</small>

鄖公辛之弟懷將弒王，曰：「平王殺吾父，我殺其子，不亦可乎？」<small>辛，蔓成然之子、鬭辛也。[昭十四年](../10/#-528)楚平王殺成然。</small>辛曰：「君討臣，誰敢讎之？君命，天也，若死天命，將誰讎？詩曰『柔亦不茹，剛亦不吐，不侮矜寡，不畏彊禦』，唯仁者能之，<small>詩大雅，言仲山甫不辟彊陵弱。</small>違彊陵弱，非勇也，乘人之約，非仁也，滅宗廢祀，非孝也，<small>弒君，罪應滅宗。</small>動無令名，非知也，必犯是，余將殺女。」鬭辛與其弟巢以王奔隨。

吳人從之，謂隨人曰：「周之子孫在漢川者，楚實盡之，天誘其衷，致罰於楚，而君又竄之，<small>竄，匿也。</small>周室何罪？君若顧報周室，施及寡人，以獎天衷，<small>獎，成也。</small>君之惠也！漢陽之田，君實有之。」楚子在公宮之北，<small>隨公宮也。</small>吳人在其南，子期似王，<small>子期，昭王兄、公子結也。</small>逃王，而己為王，曰：「以我與之，王必免。」隨人卜與之，不吉，乃辭吳曰：「以隨之辟小，而密邇於楚，楚實存之，世有盟誓，至于今未改，若難而弃之，何以事君？執事之患，不唯一人，<small>一人，楚王。</small>若鳩楚竟，敢不聽命？」吳人乃退。<small>鳩，安集也。</small>

鑢金初宦於子期氏，實與隨人要言，<small>要言無以楚王與吳，并欲脫子期。</small>王使見，<small>王喜其意，欲引見之，以比王臣，且欲使盟隨人。</small>辭曰：「不敢以約為利。」<small>此約謂要言也。此一時之事，非為德舉，故辭不敢見，亦不肯為盟主。</small>王割子期之心，以與隨人盟。<small>當心前割取血以盟，示其至心。</small>

初，伍員與申包胥友，<small>包胥，楚大夫。</small>其亡也，謂申包胥曰：「我必復楚國。」<small>復，報也。</small>申包胥曰：「勉之！子能復之，我必能興之。」及昭王在隨，申包胥如秦乞師，曰：「吳為封豕長蛇，以荐食上國，<small>荐，數也。言吳貪害如蛇豕。</small>虐始於楚，寡君失守社稷，越在草莽，使下臣告急，曰『夷德無厭，若鄰於君，疆埸之患也，<small>吳有楚，則與秦鄰。</small>逮吳之未定，君其取分焉，<small>與吳共分楚地。</small>若楚之遂亡，君之土也，若以君靈撫之，世以事君』。」<small>撫，存恤也。</small>秦伯使辭焉曰：「寡人聞命矣！子姑就館，將圖而告。」對曰：「寡君越在草莽，未獲所伏，<small>伏，猶處也。</small>下臣何敢即安？」立依於庭牆而哭，日夜不絕聲，勺飲不入口七日，秦哀公為之賦無衣，<small>詩秦風，取其「王于興師，脩我戈矛，與子同仇、與子偕作、與子偕行」。</small>九頓首而坐，<small>無衣三章，章三頓首。</small>秦師乃出。<small>為明年包胥以秦師至張本。</small>

---

### 定五年 <small>前五〇五</small> {#-505}

**五年春王三月辛亥朔日有食之**<small>無傳</small>

---

五年春王人殺子朝于楚<small>因楚亂也終閔馬父之言</small>

---

**夏歸粟于蔡**<small>蔡為楚所圍飢乏故魯歸之粟</small>

夏歸粟于蔡以周亟矜無資<small>亟急也</small>

---

**於越入吳**<small>於發聲也</small>

越入吳吳在楚也

---

**六月丙申季孫意如卒**

六月季平子行東野<small>東野季氏邑</small>還未至丙申卒于房陽虎將以璵璠斂<small>璵璠美玉君所佩</small>仲梁懷弗與<small>懷亦季氏家臣</small>曰改步改玉<small>昭公之出季孫行君事佩璵璠祭宗廟今定公立復臣位改君步則亦當去璵璠</small>陽虎欲逐之告公山不狃不狃曰彼為君也子何怨焉<small>不狃季氏臣費宰子洩也為君不欲使僭</small>既葬桓子行東野<small>桓子意如子季孫斯</small>及費子洩為費宰逆勞於郊桓子敬之勞仲梁懷仲梁懷弗敬<small>懷時從桓子行輕慢子洩</small>子洩怒謂陽虎子行之乎<small>行逐懷也為下陽虎囚桓子起</small>

**秋七月壬子叔孫不敢卒**<small>無傳</small>

---

申包胥以秦師至秦子蒲子虎帥車五百乘以救楚<small>五百乘三萬七千五百人</small>子蒲曰吾未知吳道<small>道猶法術</small>使楚人先與吳人戰而自稷會之大敗夫槩王于沂<small>稷沂皆楚地</small>吳人獲薳射於柏舉<small>薳射楚大夫</small>其子帥奔徒<small>奔徒楚散卒</small>以從子西敗吳師於軍祥<small>楚地</small>秋七月子期子蒲滅唐<small>從吳伐楚故</small>

九月夫槩王歸自立也以與王戰而敗<small>自立為吳王號夫槩</small>奔楚為堂谿氏<small>傳終言之</small>

吳師敗楚師于雍澨秦師又敗吳師吳師居麇<small>麇地名</small>子期將焚之子西曰父兄親暴骨焉不能收又焚之不可<small>前年楚人與吳戰多死麇中言不可并焚</small>子期曰國亡矣死者若有知也可以歆舊祀<small>言焚吳復楚則祭祀不廢</small>豈憚焚之焚之而又戰吳師敗又戰于公壻之谿<small>楚地名</small>吳師大敗吳子乃歸

囚闉輿罷闉輿罷請先遂逃歸<small>輿罷楚大夫請先至吳而逃歸言吳唯得楚一大夫復失之所以不克</small>葉公諸梁之弟后臧從其母於吳不待而歸<small>諸梁司馬沈尹戌之子葉公子高也吳入楚獲后臧之母楚定臧弃母而歸</small>葉公終不正視<small>不義之</small>

---

乙亥陽虎囚季桓子及公父文伯<small>文伯季桓子從父昆弟也陽虎欲為亂恐二子不從故囚之</small>而逐仲梁懷冬十月丁亥殺公何藐<small>藐季氏族</small>己丑盟桓子于稷門之內<small>魯南城門</small>庚寅大詛逐公父歜及秦遄皆奔齊<small>歜即文伯也秦遄平子姑壻也傳言季氏之亂</small>

---

楚子入于郢<small>吳師已歸</small>初鬭辛聞吳人之爭宮也曰吾聞之不讓則不和不和不可以遠征吳爭於楚必有亂有亂則必歸焉能定楚王之奔隨也將涉於成臼<small>江夏竟陵縣西有臼水出聊屈山西南入漢</small>藍尹亹涉其帑<small>亹楚大夫</small>不與王舟及寧王欲殺之<small>寧安定也</small>子西曰子常唯思舊怨以敗君何效焉王曰善使復其所吾以志前惡<small>惡過也</small>王賞鬭辛王孫由于王孫圉鍾建鬭巢申包胥王孫賈宋木鬭懷<small>九子皆從王有大功者</small>子西曰請舍懷也<small>以初謀弒王也</small>王曰大德滅小怨道也<small>終從其兄免王大難是大德</small>申包胥曰吾為君也非為身也君既定矣又何求且吾尤子旗其又為諸<small>子旗蔓成然也以有德於平王求欲無厭平王殺之在[昭十四年](../10/#-528)</small>遂逃賞王將嫁季芈季芈辭曰所以為女子遠丈夫也鍾建負我矣以妻鍾建以為樂尹<small>司樂大夫</small>王之在隨也子西為王輿服以保路國于脾洩<small>脾洩楚邑也失王恐國人潰散故偽為王車服立國脾洩以保安道路人</small>聞王所在而後從王王使由于城麇<small>於麇築城</small>復命子西問高厚焉弗知子西曰不能如辭<small>言自知不能當辭勿行</small>城不知高厚小大何知對曰固辭不能子使余也人各有能有不能王遇盜於雲中余受其戈其所猶在袒而示之背曰此余所能也脾洩之事余亦弗能也<small>傳言昭王所以復國有賢臣也</small>

---

**冬晉士鞅帥師圍鮮虞**

晉士鞅圍鮮虞報觀虎之敗也<small>三年鮮虞獲晉觀虎</small>

---

### 定六年 <small>前五〇四</small> {#-504}

**六年春王正月癸亥鄭游速帥師滅許以許男斯歸**<small>游速大叔子</small>

六年春鄭滅許因楚敗也

---

**二月公侵鄭**

二月公侵鄭取匡為晉討鄭之伐胥靡也<small>胥靡周地也周儋翩因鄭人以作亂鄭為之伐胥靡故晉使魯討之匡鄭地取匡不書歸之晉</small>往不假道於衞及還陽虎使季孟自南門入出自東門<small>陽虎將逐三桓欲使得罪於鄰國</small>舍於豚澤衞侯怒使彌子瑕追之<small>彌子瑕衞嬖大夫</small>公叔文子老矣<small>文子公叔發</small>輦而如公曰尤人而效之非禮也昭公之難君將以文之舒鼎<small>衞文公之鼎</small>成之昭兆<small>寶龜</small>定之鞶鑑<small>鞶帶而以鏡為飾也今西方羌胡猶然古之遺服</small>苟可以納之擇用一焉公子與二三臣之子諸侯苟憂之將以為之質<small>為質求納魯昭公</small>此羣臣之所聞也今將以小忿蒙舊德<small>蒙覆也</small>無乃不可乎大姒之子<small>大姒文王妃</small>唯周公康叔為相睦也而效小人以弃之不亦誣乎天將多陽虎之罪以斃之君姑待之若何乃止<small>止不伐魯師</small>

**公至自侵鄭**<small>無傳</small>

**夏季孫斯仲孫何忌如晉**

夏季桓子如晉獻鄭俘也<small>獻此春取匡之俘</small>陽虎強使孟懿子往報夫人之幣<small>虎欲困辱三桓并求媚於晉故強使正卿報晉夫人之聘</small>晉人兼享之<small>賤魯故不復兩設禮明經所以不備書</small>孟孫立于房外謂范獻子曰陽虎若不能居魯而息肩於晉所不以為中軍司馬者有如先君<small>稱先君以徵其言若欲使晉必厚待之</small>獻子曰寡君有官將使其人<small>擇得其人</small>鞅何知焉獻子謂簡子曰魯人患陽虎矣孟孫知其釁以為必適晉故強為之請以取入焉<small>欲令晉人聞虎當逃走故強設請託之辭因此言以入晉令晉素知之</small>

---

四月己丑吳大子終纍敗楚舟師<small>終纍闔廬子夫差兄舟師水戰</small>獲潘子臣小惟子<small>二子楚舟師之帥</small>及大夫七人楚國大惕懼亡子期又以陵師敗于繁揚<small>陵師陸軍</small>令尹子西喜曰乃今可為矣<small>言知懼而後可治</small>於是乎遷郢於鄀而改紀其政以定楚國<small>傳言楚賴子西以安</small>

---

周儋翩率王子朝之徒因鄭人將以作亂于周<small>儋翩子朝餘黨</small>鄭於是乎伐馮滑胥靡負黍狐人闕外<small>鄭伐周六邑在魯伐鄭取匡前於此見者為戍周起也陽城縣西南有負黍亭</small>六月晉閻沒戍周且城胥靡<small>為下天王出居姑蕕起</small>

---

**秋晉人執宋行人樂祁犂**<small>稱行人言非其罪</small>

秋八月宋樂祁言於景公曰諸侯唯我事晉今使不往晉其憾矣樂祁告其宰陳寅<small>以與公言告之</small>陳寅曰必使子往他日公謂樂祁曰唯寡人說子之言子必往陳寅曰子立後而行吾室亦不亡<small>寅知晉政多門往必有難故使樂祁立後而行</small>唯君亦以我為知難而行也見溷而行<small>溷樂祁子也見於君立以為後</small>趙簡子逆而飲之酒於緜上獻楊楯六十於簡子<small>楊木名</small>陳寅曰昔吾主范氏今子主趙氏又有納焉以楊楯賈禍弗可為也已<small>知范氏必怨將得禍</small>然子死晉國子孫必得志於宋<small>以其為國死</small>范獻子言於晉侯曰以君命越疆而使未致使而私飲酒不敬二君不可不討也乃執樂祁<small>獻子怒祁比趙氏經所以稱行人</small>

---

陽虎又盟公及三桓於周社盟國人于亳社詛于五父之衢<small>傳言三桓微陪臣專政為八年陽虎作亂起</small>

---

**冬城中城**<small>無傳公為晉侵鄭故懼而城之</small>

---

**季孫斯仲孫忌帥師圍鄆**<small>無傳何忌不言何闕文鄆貳於齊故圍之</small>

---

冬十二月天王處于姑蕕<small>姑蕕周地</small>辟儋翩之亂也<small>為明年單劉逆王起</small>

### 定七年 <small>前五〇三</small> {#-503}

**七年春王正月**

七年春二月周儋翩入于儀栗以叛<small>儀栗周邑</small>

---

齊人歸鄆陽關陽虎居之以為政<small>鄆陽關皆魯邑中貳於齊齊今歸之不書虎專之</small>

---

**夏四月**

夏四月單武公<small>穆公子</small>劉桓公<small>文公子</small>敗尹氏于窮谷<small>尹氏復黨儋翩共為亂也</small>

---

**秋齊侯鄭伯盟于鹹**<small>衞地</small>**齊人執衞行人北宮結以侵衞**<small>稱行人非使人之罪</small>**齊侯衞侯盟于沙**<small>結叛晉也陽平元城縣東南有沙亭</small>

秋齊侯鄭伯盟于鹹徵會于衞<small>徵召也</small>衞侯欲叛晉<small>屬齊鄭也</small>諸大夫不可使北宮結如齊而私於齊侯曰執結以侵我<small>欲以齊師懼諸大夫</small>齊侯從之乃盟于瑣<small>瑣即沙也為明年涉佗捘衞侯手起</small>

---

**大雩**<small>無傳過也</small>

---

**齊國夏帥師伐我西鄙**<small>夏國佐孫</small>

齊國夏伐我<small>齊叛晉故</small>陽虎御季桓子公斂處父御孟懿子<small>處父孟氏家臣成宰公斂陽</small>將宵軍齊師齊師聞之墮伏而待之<small>墮毀其軍以誘敵而設伏兵</small>處父曰虎不圖禍而必死<small>而女也</small>苫夷曰虎陷二子於難<small>苫夷季氏家臣二子季孟</small>不待有司余必殺女虎懼乃還不敗<small>傳言陪臣強能自相制季孟不敢有心</small>

---

**九月大雩**<small>無傳過也</small>

---

**冬十月**

冬十一月戊午單子劉子逆王于慶氏<small>慶氏守姑蕕大夫</small>晉籍秦送王己巳王入于王城<small>己巳十二月五日有日無月</small>館于公族黨氏<small>黨氏周大夫</small>而後朝于莊宮<small>莊王廟也</small>

---

### 定八年 <small>前五〇二</small> {#-502}

**八年春王正月公侵齊**<small>報前年伐我西鄙</small>

八年春王正月公侵齊門于陽州<small>攻其門</small>士皆坐列<small>言無鬭志</small>曰顏高之弓六鈞<small>顏高魯人三十斤為鈞六鈞百八十斤古稱重故以為異彊</small>皆取而傳觀之陽州人出顏高奪人弱弓籍丘子鉏擊之與一人俱斃<small>子鉏齊人斃仆也</small>偃且射子鉏中頰殪<small>子鉏死</small>顏息射人中眉<small>顏息魯人</small>退曰我無勇吾志其目也<small>以自矜</small>師退冉猛偽傷足而先<small>猛魯人欲先歸</small>其兄會乃呼曰猛也殿<small>會見師退而猛不在列乃大呼詐言猛在後為殿傳言魯無軍政</small>

**公至自侵齊**<small>無傳</small>

---

二月己丑單子伐穀城劉子伐儀栗<small>討儋翩之黨穀城在河南縣西</small>辛卯單子伐簡城劉子伐盂以定王室<small>傳終王室之亂</small>

---

趙鞅言於晉侯曰諸侯唯宋事晉好逆其使猶懼不至今又執之是絕諸侯也將歸樂祁士鞅曰三年止之無故而歸之宋必叛晉<small>執樂祁在六年</small>獻子私謂子梁<small>獻子范鞅子梁樂祁</small>曰寡君懼不得事宋君是以止子子姑使溷代子<small>溷樂祁子</small>子梁以告陳寅陳寅曰宋將叛晉是弃溷也不如待之<small>留待勿以子自代</small>樂祁歸卒于大行<small>大行晉東南山</small>士鞅曰宋必叛不如止其尸以求成焉乃止諸州<small>州晉地為明年宋公使樂大心如晉張本</small>

---

**二月公侵齊**<small>未得志故</small>

公侵齊攻廩丘之郛<small>郛郭也</small>主人焚衝<small>衝戰車</small>或濡馬褐以救之<small>馬褐馬衣</small>遂毀之<small>毀郛</small>主人出師奔<small>攻郛人少故遣後師走往助之</small>陽虎偽不見冉猛者曰猛在此必敗<small>陽州之役猛先歸言若在此必復敗</small>猛逐之顧而無繼偽顛<small>逐廩丘人</small>虎曰盡客氣也<small>言皆客氣非勇</small>

**三月公至自侵齊**<small>無傳</small>

苫越生子將待事而名之<small>苫越苫夷</small>陽州之役獲焉名之曰陽州<small>欲自比僑如</small>

---

**曹伯露卒**<small>無傳四年盟皐鼬</small>

---

**夏齊國夏帥師伐我西鄙公會晉師于瓦**<small>瓦衞地將來救魯公逆會之東郡燕縣東北有瓦亭</small>

夏齊國夏高張伐我西鄙<small>報上二侵</small>晉士鞅趙鞅荀寅救我<small>救不書齊師已去未入竟</small>公會晉師于瓦范獻子執羔趙簡子中行文子皆執鴈魯於是始尚羔<small>獻子士鞅也簡子趙鞅也中行文子荀寅也禮卿執羔大夫執鴈魯則同之今始知執羔之尊也卿不書禮不敵公史略之</small>

**公至自瓦**<small>無傳</small>

晉師將盟衞侯于鄟澤<small>自瓦還就衞地盟</small>趙簡子曰羣臣誰敢盟衞君者<small>前年衞叛晉屬齊簡子意欲摧辱之</small>涉佗成何曰我能盟之<small>二子晉大夫</small>衞人請執牛耳<small>盟禮尊者涖牛耳主次盟者衞侯與晉大夫盟自以當涖牛耳故請之</small>成何曰衞吾溫原也焉得視諸侯<small>言衞小可比晉縣不得從諸侯禮</small>將歃涉佗捘衞侯之手及捥<small>捘擠也血至捥</small>衞侯怒王孫賈趨進<small>賈衞大夫</small>曰盟以信禮也<small>信猶明也</small>有如衞君其敢不唯禮是事而受此盟也<small>言晉無禮不欲受其盟</small>衞侯欲叛晉而患諸大夫王孫賈使次于郊大夫問故<small>問不入故</small>公以晉詬語之<small>詬恥也</small>且曰寡人辱社稷其改卜嗣寡人從焉<small>使改卜他公子以嗣先君我從大夫所立</small>大夫曰是衞之禍豈君之過也公曰又有患焉謂寡人必以而子與大夫之子為質<small>為質於晉</small>大夫曰苟有益也公子則往羣臣之子敢不皆負羈絏以從將行王孫賈曰苟衞國有難工商未嘗不為患使皆行而後可<small>欲以激怒國人</small>公以告大夫乃皆將行之行有日<small>有期日</small>公朝國人使賈問焉曰若衞叛晉晉五伐我病何如矣皆曰五伐我猶可以能戰賈曰然則如叛之病而後質焉何遲之有乃叛晉晉人請改盟弗許

---

**秋七月戊辰陳侯柳卒**<small>無傳四年盟皐鼬</small>

---

**晉士鞅帥師侵鄭遂侵衞**<small>兩事故曰遂</small>

秋晉士鞅會成桓公侵鄭圍蟲牢報伊闕也<small>桓公周卿士不書監帥不親侵也六年鄭伐周闕外晉為周報之</small>遂侵衞<small>討叛</small>

---

**葬曹靖公**<small>無傳</small>

---

**九月葬陳懷公**<small>無傳三月而葬速</small>

---

**季孫斯仲孫何忌帥師侵衞**

九月師侵衞晉故也<small>魯為晉討衞</small>

**冬衞侯鄭伯盟于曲濮**<small>無傳結叛晉曲濮衞地</small>

---

**從祀先公**<small>從順也先公閔公僖公也將正二公之位次所順非一親盡故通言先公</small>**盜竊寶玉大弓**<small>盜謂陽虎也家臣賤名氏不見故曰盜寶玉夏后氏之璜大弓封父之繁弱</small>

季寤<small>季桓子之弟</small>公鉏極<small>公彌曾孫桓子族子</small>公山不狃<small>費宰</small>皆不得志於季氏叔孫輒無寵於叔孫氏<small>輒叔孫氏之庶子</small>叔仲志不得志於魯<small>志叔孫帶之孫皆為國人所薄</small>故五人因陽虎陽虎欲去三桓以季寤更季氏<small>代桓子</small>以叔孫輒更叔孫氏<small>代武叔</small>己更孟氏<small>陽虎自代懿子</small>冬十月順祀先公而祈焉<small>將作大事欲以順祀取媚</small>辛卯禘于僖公<small>辛卯十月二日不於大廟者順祀之義當退僖公懼於僖神故於僖廟行順祀</small>壬辰將享季氏于蒲圃而殺之戒都車曰癸巳至<small>都邑之兵車也陽虎欲以壬辰夜殺季孫明日癸巳以都車攻二家</small>成宰公斂處父告孟孫曰季氏戒都車何故孟孫曰吾弗聞處父曰然則亂也必及於子先備諸與孟孫以壬辰為期<small>處父期以兵救孟氏壬辰先癸巳一日</small>

陽虎前驅林楚御桓子虞人以鈹盾夾之陽越殿<small>越陽虎從弟</small>將如蒲圃桓子咋謂林楚<small>咋暫也</small>曰而先皆季氏之良也爾以是繼之<small>欲使林楚免己於難以繼其先人之良</small>對曰臣聞命後<small>後猶晚也</small>陽虎為政魯國服焉違之徵死死無益於主桓子曰何後之有而能以我適孟氏乎對曰不敢愛死懼不免主桓子曰往也<small>言必往</small>孟氏選圉人之壯者三百人以為公期築室於門外<small>實欲以備難不欲使人知故偽築室於門外因得聚衆公期孟氏支子</small>林楚怒馬及衢而騁<small>騁馳也</small>陽越射之不中築者闔門<small>季孫既得入乃閉門</small>有自門間射陽越殺之陽虎劫公與武叔<small>武叔叔孫不敢之子州仇也</small>以伐孟氏公斂處父帥成人自上東門入<small>魯東城之北門</small>與陽氏戰于南門之內弗勝又戰于棘下<small>城內地名</small>陽氏敗陽虎說甲如公宮取寶玉大弓以出舍于五父之衢寢而為食其徒曰追其將至虎曰魯人聞余出喜於徵死何暇追余<small>徵召也陽虎召季氏於蒲圃將欲殺之今得脫必喜故言喜於召死</small>從者曰嘻速駕公斂陽在<small>嘻懼聲</small>公斂陽請追之孟孫弗許<small>畏陽虎</small>陽欲殺桓子<small>欲因亂討季氏以強孟氏</small>孟孫懼而歸之<small>不敢殺</small>子言辨舍爵於季氏之廟而出<small>子言季寤辨猶周徧也徧告廟飲酒示無懼</small>陽虎入于讙陽關以叛<small>叛不書略家臣</small>

---

鄭駟歂嗣子大叔為政<small>歂駟乞子子然也為明年殺鄧析張本</small>

---

### 定九年 <small>前五〇一</small> {#-501}

**九年春王正月**

九年春宋公使樂大心盟于晉且逆樂祁之尸辭偽有疾乃使向巢如晉盟且逆子梁之尸<small>巢向戌曾孫</small>子明謂桐門右師出<small>子明樂祁之子溷也右師樂大心子明族父也右師往到子明舍子明逐使出門去</small>曰吾猶衰絰而子擊鐘何也<small>忿其不逆父喪因責其無同族之恩</small>右師曰喪不在此故也既而告人曰己衰絰而生子余何故舍鐘<small>己子明也</small>子明聞之怒言於公曰右師將不利戴氏<small>樂氏戴公族</small>不肯適晉將作亂也不然無疾乃逐桐門右師<small>逐之在明年終叔孫昭子之言</small>

---

**夏四月戊申鄭伯蠆卒**<small>無傳四年盟皐鼬</small>

鄭駟歂殺鄧析而用其竹刑<small>鄧析鄭大夫欲改鄭所鑄舊制不受君命而私造刑法書之於竹簡故言竹刑</small>君子謂子然於是不忠苟有可以加於國家者弃其邪可也<small>加猶益也弃不責其邪惡也</small>靜女之三章取彤管焉<small>詩邶風也言靜女三章之詩雖說美女義在彤管彤管赤管筆女史記事規誨之所執</small>竿旄何以告之取其忠也<small>詩鄘風也錄竿旄詩者取其中心願告人以善道也言此二詩皆以一善見采而鄧析不以一善存身</small>故用其道不弃其人詩云蔽芾甘棠勿翦勿伐召伯所茇<small>詩召南也召伯決訟於蔽芾小棠之下詩人思之不伐其樹茇草舍也</small>思其人猶愛其樹況用其道而不恤其人乎子然無以勸能矣<small>傳言子然嗣大叔為政鄭所以衰弱</small>

---

**得寶玉大弓**<small>弓玉國之分器得之足以為榮失之足以為辱故重而書之</small>

夏陽虎歸寶玉大弓<small>無益近用而衹為名故歸之</small>書曰得器用也凡獲器用曰得<small>器用者謂物之成器可為人用者也</small>得用焉曰獲<small>謂用器物以有獲若麟為田獲俘為戰獲</small>六月伐陽關<small>討陽虎也</small>陽虎使焚萊門<small>陽關邑門</small>師驚犯之而出奔齊請師以伐魯曰三加必取之<small>三加兵於魯</small>齊侯將許之鮑文子諫曰臣嘗為隷於施氏矣<small>施氏魯大夫文子鮑國也成十七年齊人召而立之至今七十四歲於是文子蓋九十餘矣</small>魯未可取也上下猶和衆庶猶睦能事大國<small>大國晉也</small>而無天菑若之何取之陽虎欲勤齊師也齊師罷大臣必多死亡己於是乎奮其詐謀夫陽虎有寵於季氏而將殺季孫以不利魯國而求容焉<small>求自容</small>親富不親仁君焉用之君富於季氏而大於魯國茲陽虎所欲傾覆也魯免其疾而君又收之無乃害乎齊侯執陽虎將東之陽虎願東<small>陽虎欲西奔晉知齊必反己故詐以東為願</small>乃囚諸西鄙盡借邑人之車鍥其軸麻約而歸之<small>鍥刻也欲絕追者</small>載葱靈寢於其中而逃<small>葱靈輜車名</small>追而得之囚於齊又以葱靈逃奔宋遂奔晉適趙氏仲尼曰趙氏其世有亂乎<small>受亂人故</small>

---

**六月葬鄭獻公**<small>無傳三月而葬速</small>

---

**秋齊侯衞侯次于五氏**<small>五氏晉地不書伐者諱伐盟主以次告</small>

秋齊侯伐晉夷儀<small>為衞討也</small>敝無存之父將室之辭以與其弟<small>無存齊人也室之為取婦</small>曰此役也不死反必娶於高國<small>高氏國氏齊貴族也無存欲必有功還取卿相之女</small>先登求自門出死於霤下<small>既入城夷儀人不服故鬭死於門屋霤下也</small>東郭書讓登<small>登城非人所樂故讓衆使後而己先登</small>犂彌從之曰子讓而左我讓而右使登者絕而後下<small>恐書先下故又譎以讓之下入城也</small>書左彌先下<small>書從彌言左行彌遂自先下亦讓也</small>書與王猛息<small>戰訖共止息</small>猛曰我先登書斂甲曰曩者之難今又難焉<small>斂甲起欲擊猛</small>猛笑曰吾從子如驂之靳<small>靳車中馬也猛不敢與書爭言己從書如驂馬之隨靳也傳言齊師和所以能克</small>

晉車千乘在中牟<small>救夷儀也今熒陽有中牟縣迴遠疑非也</small>衞侯將如五氏<small>齊侯在五氏將往助之</small>卜過之龜焦<small>衞至五氏道過中牟畏晉故卜龜焦兆不成不可以行事也</small>衞侯曰可也衞車當其半寡人當其半敵矣<small>衞侯怒晉甚不復顧卜欲以身當五百乘</small>乃過中牟中牟人欲伐之衞褚師圃亡在中牟曰衞雖小其君在焉未可勝也齊師克城而驕其帥又賤<small>城謂夷儀也帥謂東郭書</small>遇必敗之不如從齊乃伐齊師敗之<small>獲齊車五百乘事見哀十五年</small>齊侯致禚媚杏於衞<small>三邑皆齊西界以答謝衞意</small>

齊侯賞犂彌犂彌辭曰有先登者臣從之皙幘而衣貍製<small>皙白也幘齒上下相值製裘也</small>公使視東郭書曰乃夫子也吾貺子<small>貺賜也</small>公賞東郭書辭曰彼賓旅也<small>言彼與我若賓主相讓旅俱進退</small>乃賞犂彌齊師之在夷儀也齊侯謂夷儀人曰得敝無存者以五家免<small>給其五家令常不共役事</small>乃得其尸公三襚之<small>襚衣也比殯三加襚深禮厚之</small>與之犀軒與直蓋<small>犀軒卿車直蓋高蓋</small>而先歸之坐引者以師哭之<small>停喪車以盡哀也君方為位而哭故挽喪者不敢立</small>親推之三<small>齊侯自推喪車輪三轉</small>

---

**秦伯卒**<small>無傳不書名未同盟</small>**冬葬秦哀公**<small>無傳</small>

---

### 定十年 <small>前五〇〇</small> {#-500}

**十年春王三月及齊平**<small>平前八年再侵齊之怨</small>

十年春及齊平

---

**夏公會齊侯于夾谷**<small>平故</small>

夏公會齊侯于祝其實夾谷<small>夾谷即祝其也</small>孔丘相<small>相會儀也</small>犂彌言於齊侯曰孔丘知禮而無勇若使萊人以兵劫魯侯必得志焉<small>萊人齊所滅萊夷也</small>齊侯從之孔丘以公退曰士兵之<small>以兵擊萊人</small>兩君合好而裔夷之俘以兵亂之<small>裔遠也</small>非齊君所以命諸侯也裔不謀夏夷不亂華俘不干盟兵不偪好於神為不祥<small>盟將告神犯之為不善</small>於德為愆義於人為失禮君必不然齊侯聞之遽辟之<small>辟去萊兵也</small>將盟齊人加於載書曰齊師出竟而不以甲車三百乘從我者有如此盟<small>如此盟詛之禍</small>孔丘使茲無還揖對<small>無還魯大夫</small>曰而不反我汶陽之田吾以共命者亦如之<small>須齊歸汶陽田乃當共齊命於是孔子以公退賤者終其事要盟不絜故略不書</small>

齊侯將享公孔丘謂梁丘據曰齊魯之故吾子何不聞焉<small>故舊典</small>事既成矣<small>會事成</small>而又享之是勤執事也且犧象不出門嘉樂不野合<small>犧象酒器犧尊象尊也嘉樂鐘磬也</small>饗而既具是弃禮也若其不具用秕稗也<small>秕穀不成者稗草之似穀者言享不具禮穢薄若秕稗</small>用秕稗君辱弃禮名惡子盍圖之夫享所以昭德也不昭不如其已也乃不果享<small>孔子知齊侯懷詐故以禮距之</small>

**公至自夾谷**<small>無傳</small>**~~晉趙鞅帥師圍衞~~齊人來歸鄆讙龜陰田**<small>三邑皆汶陽田也泰山博縣北有龜山陰田在其北也會夾谷孔子相齊人服義而歸魯田</small>

齊人來歸鄆讙龜陰之田<small>陽虎九年以此奔齊經文倒者次魯事</small>

---

**==晉趙鞅帥師圍衞==**

晉趙鞅圍衞報夷儀也<small>前年齊為衞伐晉夷儀故伐衞以為報</small>初衞侯伐邯鄲午於寒氏<small>邯鄲廣平縣也午晉邯鄲大夫寒氏即五氏也前年衞人助齊伐五氏</small>城其西北而守之宵熸<small>午衆宵散</small>及晉圍衞午以徒七十人門於衞西門殺人於門中曰請報寒氏之役<small>衞開門與午鬭</small>涉佗曰夫子則勇矣然我往必不敢啟門亦以徒七十人旦門焉步左右皆至而立如植<small>至其門下步行門左右然後立待如立木不動以示整</small>日中不啟門乃退反役晉人討衞之叛故曰由涉佗成何<small>捘衞侯手故</small>於是執涉佗以求成於衞衞人不許晉人遂殺涉佗成何奔燕君子曰此之謂弃禮必不鈞<small>言必見殺不得與人等</small>詩曰人而無禮胡不遄死涉佗亦遄矣哉<small>詩鄘風遄速也</small>

---

**叔孫州仇仲孫何忌帥師圍郈**<small>郈叔孫氏邑</small>

初叔孫成子欲立武叔公若藐固諫曰不可<small>藐叔孫氏之族</small>成子立之而卒公南使賊射之不能殺<small>公南叔孫家臣武叔之黨</small>公南為馬正使公若為郈宰武叔既定使郈馬正侯犯殺公若弗能其圉人曰<small>武叔之圉人</small>吾以劒過朝公若必曰誰之劒也吾稱子以告必觀之吾偽固而授之末則可殺也<small>偽為固陋不知禮者以劒鋒末授之</small>使如之公若曰爾欲吳王我乎<small>見劒向己逆呵之鱄諸殺吳王亦用劒刺之</small>遂殺公若侯犯以郈叛<small>犯以不能副武叔之命故叛叛而以圍告廟故書圍</small>武叔懿子圍郈弗克

**秋叔孫州仇仲孫何忌帥師圍郈**

秋二子及齊師復圍郈弗克叔孫謂郈工師駟赤<small>工師掌工匠之官</small>曰郈非唯叔孫氏之憂社稷之患也將若之何對曰臣之業在揚水卒章之四言矣<small>揚水詩唐風卒章四言曰我聞有命</small>叔孫稽首<small>謝其受己命</small>駟赤謂侯犯曰居齊魯之際而無事必不可矣<small>無所服事</small>子盍求事於齊以臨民不然將叛侯犯從之齊使至駟赤與郈人為之宣言於郈中<small>詐為齊使言也</small>曰侯犯將以郈易于齊齊人將遷郈民<small>謂易其民人</small>衆兇懼<small>不欲遷</small>駟赤謂侯犯曰衆言異矣<small>不與始同</small>子不如易於齊與其死也猶是郈也而得紓焉何必此<small>言以郈民易取齊人與郈無異勝於守郈為叛人所殺</small>齊人欲以此偪魯必倍與子地<small>言非徒得民又將得齊地</small>且盍多舍甲於子之門以備不虞侯犯曰諾乃多舍甲焉侯犯請易於齊齊有司觀郈將至駟赤使周走呼曰齊師至矣郈人大駭介侯犯之門甲以圍侯犯駟赤將射之<small>偽為侯犯射郈人</small>侯犯止之曰謀免我侯犯請行許之<small>郈人許之</small>駟赤先如宿<small>宿東平無鹽縣故宿國</small>侯犯殿每出一門郈人閉之<small>閉其後門</small>及郭門止之曰子以叔孫氏之甲出有司若誅之<small>誅責也</small>羣臣懼死駟赤曰叔孫氏之甲有物吾未敢以出<small>物識也赤還救侯犯也</small>犯謂駟赤曰子止而與之數<small>數甲以相付</small>駟赤止而納魯人侯犯奔齊齊人乃致郈<small>致其名簿也為下武叔如齊傳</small>

---

**宋樂大心出奔曹**<small>傳在前年春書名罪其稱疾不適晉</small>**宋公子地出奔陳**<small>貪弄馬以距君命書名罪之也</small>**==宋公之弟辰暨仲佗石彄出奔陳==**<small>暨與也宋公寵向魋不聽辰請辰忿而將大臣出奔虛請自忿稱弟示首惡也仲佗石彄皆為國卿不能匡君靜難而為辰所牽帥出奔稱名亦罪之也</small>

宋公子地嬖蘧富獵<small>地宋景公弟辰之兄也</small>十一分其室而以其五與之<small>與富獵也</small>公子地有白馬四公嬖向魋魋欲之<small>向魋司馬桓魋也</small>公取而朱其尾鬣以與之<small>與魋也</small>地怒使其徒抶魋而奪之魋懼將走公閉門而泣之目盡腫母弟辰曰子分室以與獵也而獨卑魋亦有頗焉子為君禮<small>禮辟君也</small>不過出竟君必止子公子地出奔陳公弗止辰為之請弗聽辰曰是我迋吾兄也<small>迋欺也</small>吾以國人出君誰與處冬母弟辰暨仲佗石彄出奔陳<small>佗仲幾子彄褚師段子皆宋卿衆之所望故言國人</small>

---

**冬齊侯衞侯鄭游速會于安甫**<small>無傳安甫地闕</small>

---

**叔孫州仇如齊**

武叔聘于齊<small>謝致郈也經書辰奔在聘後者從告</small>齊侯享之曰子叔孫若使郈在君之他竟寡人何知焉屬與敝邑際故敢助君憂之<small>以致郈德叔孫</small>對曰非寡君之望也所以事君封疆社稷是以<small>以猶為也</small>敢以家隸勤君之執事夫不令之臣天下之所惡也君豈以為寡君賜<small>言義在討惡非所以賜寡君</small>

---

**~~宋公之弟辰暨仲佗石彄出奔陳~~**

---

### 定十一年 <small>前四九九</small> {#-499}

**十有一年春宋公之弟辰及仲佗石彄公子地自陳入于蕭以叛**<small>蕭宋邑稱弟例在前年</small>

十一年春宋公母弟辰暨仲佗石彄公子地入于蕭以叛

**夏四月秋宋樂大心自曹入于蕭**<small>入蕭從叛人叛可知故不書叛</small>

秋樂大心從之大為宋患寵向魋故也<small>惡宋公寵不義以致國患</small>

---

**冬及鄭平**<small>平六年侵鄭取匡之怨</small>**叔還如鄭涖盟**<small>還叔詣曾孫</small>

冬及鄭平始叛晉也<small>魯自僖公以來世服於晉至今而叛故曰始</small>

---

### 定十二年 <small>前四九八</small> {#-498}

**十有二年春薛伯定卒**<small>無傳四年盟皐鼬</small>**夏葬薛襄公**<small>無傳</small>

---

**==衞公孟彄帥師伐曹==**<small>彄孟縶子</small>

十二年夏衞公孟彄伐曹克郊<small>郊曹邑</small>還滑羅殿<small>羅衞大夫</small>未出不退於列<small>未出曹竟羅不退在行列之後</small>其御曰殿而在列其為無勇乎羅曰與其素厲寧為無勇<small>素空也厲猛也言伐小國當如畏者以誘致之</small>

---

**叔孫州仇帥師墮郈**<small>墮毀也患其險固故毀壞其城</small>

仲由為季氏宰<small>仲由子路</small>將墮三都<small>三都費郈成也彊盛將為國害故仲由欲毀之</small>於是叔孫氏墮郈

**~~衞公孟彄帥師伐曹~~**

**季孫斯仲孫何忌帥師墮費**

季氏將墮費公山不狃叔孫輒帥費人以襲魯<small>不狃費宰也輒不得志於叔孫氏</small>公與三子入于季氏之宮登武子之臺費人攻之弗克入及公側<small>至臺下</small>仲尼命申句須樂頎下伐之<small>二子魯大夫仲尼時為司寇</small>費人北國人追之敗諸姑蔑二子奔齊<small>二子不狃叔孫輒</small>遂墮費

---

**秋大雩**<small>無傳書過</small>

---

**冬十月癸亥公會齊侯盟于黃**<small>無傳結叛晉</small>

---

**十有一月丙寅朔日有食之**<small>無傳</small>

---

**公至自黃**<small>無傳</small>

---

**十有二月公圍成**

將墮成公斂處父謂孟孫墮成齊人必至于北門<small>成在魯北竟故</small>且成孟氏之保障也無成是無孟氏也子偽不知<small>佯不知</small>我將不墮冬十二月公圍成弗克

**公至自圍成**<small>無傳國內而書至者成彊若列國興動大衆故出入皆告廟</small>

---

### 定十三年 <small>前四九七</small> {#-497}

**十有三年春齊侯衞侯次于垂葭**<small>二君將使師伐晉次垂葭以為之援</small>

十三年春齊侯衞侯次于垂葭實郹氏<small>垂葭改名郹氏高平鉅野縣西南有郹亭</small>使師伐晉將濟河諸大夫皆曰不可邴意茲曰可<small>意茲齊大夫</small>銳師伐河內<small>今河內汲郡</small>傳必數日而後及絳<small>傳告晉</small>絳不三月不能出河則我既濟水矣乃伐河內齊侯皆斂諸大夫之軒唯邴意茲乘軒<small>以其言當</small>齊侯欲與衞侯乘<small>共載</small>與之宴而駕乘廣載甲焉使告曰晉師至矣齊侯曰比君之駕也寡人請攝<small>以己車攝代衞車</small>乃介而與之乘驅之或告曰無晉師乃止<small>傳言齊侯輕所以不能成功</small>

---

**夏築蛇淵囿**<small>無傳書不時也</small>

---

**大蒐于比蒲**<small>無傳夏蒐非時</small>

---

**衞公孟彄帥師伐曹**<small>無傳</small>

---

**秋晉趙鞅入于晉陽以叛**<small>書叛惡可知</small>

晉趙鞅謂邯鄲午曰歸我衞貢五百家吾舍諸晉陽午許諾<small>十年趙鞅圍衞衞人懼貢五百家鞅置之邯鄲今欲徙著晉陽晉陽趙鞅邑</small>歸告其父兄父兄皆曰不可衞是以為邯鄲<small>言衞以五百家在邯鄲常為是故與邯鄲親</small>而寘諸晉陽絕衞之道也不如侵齊而謀之<small>侵齊則齊當來報欲因懼齊而徙則衞與邯鄲好不絕</small>乃如之而歸之于晉陽<small>欲如是謀而後歸衞貢</small>趙孟怒召午而囚諸晉陽<small>趙鞅不察其謀謂午不用命故囚之</small>使其從者說劒而入涉賓不可<small>涉賓午家臣不肯說劒入欲謀叛</small>乃使告邯鄲人曰吾私有討於午也二三子唯所欲立<small>午趙鞅同族別封邯鄲故使邯鄲人更立午宗親</small>遂殺午趙稷涉賓以邯鄲叛<small>稷趙午子</small>夏六月上軍司馬籍秦圍邯鄲邯鄲午荀寅之甥也荀寅范吉射之姻也<small>壻父曰姻荀寅子娶吉射女</small>而相與睦故不與圍邯鄲將作亂<small>作亂攻趙鞅</small>董安于聞之<small>安于趙氏臣</small>告趙孟曰先備諸趙孟曰晉國有命始禍者死為後可也安于曰與其害於民寧我獨死<small>懼見攻必傷害民</small>請以我說趙孟不可<small>晉國若討可殺我以自解說</small>秋七月范氏中行氏伐趙氏之宮趙鞅奔晉陽晉人圍之

**冬晉荀寅士吉射入于朝歌以叛**<small>吉射士鞅子</small>

范皐夷無寵於范吉射而欲為亂於范氏<small>皐夷范氏側室子</small>梁嬰父嬖於知文子<small>文子荀躒</small>文子欲以為卿韓簡子與中行文子相惡<small>簡子韓起孫不信也中行文子荀寅也</small>魏襄子亦與范昭子相惡<small>襄子魏舒孫曼多也昭子士吉射</small>故五子謀<small>五子范皐夷梁嬰父知文子韓簡子魏襄子</small>將逐荀寅而以梁嬰父代之逐范吉射而以范皐夷代之荀躒言於晉侯曰君命大臣始禍者死載書在河<small>為盟書沈之河</small>今三臣始禍而獨逐鞅刑已不鈞矣請皆逐之冬十一月荀躒韓不信魏曼多奉公以伐范氏中行氏弗克二子將伐公齊高彊曰三折肱知為良醫<small>高彊齊子尾之子昭十年奔魯遂適晉</small>唯伐君為不可民弗與也我以伐君在此矣三家未睦<small>三家知韓魏</small>可盡克也克之君將誰與若先伐君是使睦也弗聽遂伐公國人助公二子敗從而伐之丁未荀寅士吉射奔朝歌

**晉趙鞅歸于晉**<small>韓魏請而復之故曰歸言韓魏之彊猶列國</small>

韓魏以趙氏為請<small>經所以書趙鞅歸</small>十二月辛未趙鞅入于絳盟于公宮<small>傳錄晉衰亂</small>

---

**薛弒其君比**<small>無傳稱君君無道</small>

---

### 定十四年 <small>前四九六</small> {#-496}

**十有四年春衞公叔戌來奔衞趙陽出奔宋**<small>陽趙黶孫書名者親富不親仁</small>

初衞公叔文子朝而請享靈公<small>欲令公臨其家</small>退見史鰌而告之<small>史鰌史魚</small>史鰌曰子必禍矣子富而君貪罪其及子乎文子曰然吾不先告子是吾罪也君既許我矣其若之何史鰌曰無害子臣可以免<small>言能執臣禮</small>富而能臣必免於難上下同之<small>言尊卑皆然</small>戌也驕其亡乎<small>戌文子之子</small>富而不驕者鮮吾唯子之見驕而不亡者未之有也戌必與焉<small>與禍難</small>及文子卒衞侯始惡於公叔戌以其富也公叔戌又將去夫人之黨<small>靈公夫人南子黨宋朝之徒</small>夫人愬之曰戌將為亂<small>為明年戌來奔傳</small>十四年春衞侯逐公叔戌與其黨故趙陽奔宋戌來奔<small>終史魚之言</small>

---

梁嬰父惡董安于謂知文子曰不殺安于使終為政於趙氏趙氏必得晉國盍以其先發難也討於趙氏文子使告於趙孟曰范中行氏雖信為亂安于則發之是安于與謀亂也晉國有命始禍者死二子既伏其罪矣敢以告<small>告使討安于</small>趙孟患之安于曰我死而晉國寧趙氏定將焉用生人誰不死吾死莫矣乃縊而死趙孟尸諸市而告於知氏曰主命戮罪人安于既伏其罪矣敢以告知伯從趙孟盟<small>知伯荀躒</small>而後趙氏定祀安于於廟<small>趙氏廟</small>

---

**二月辛巳楚公子結陳公孫佗人帥師滅頓以頓子牂歸**

頓子牂欲事晉背楚而絕陳好二月楚滅頓<small>傳言小不事大所以亡</small>

---

**夏衞北宮結來奔**<small>亦黨公叔戌皆惡之</small>

夏衞北宮結來奔公叔戌之故也

---

**五月於越敗吳于檇李**<small>於越越國也使罪人詐吳亂陳故從未陳之例書敗也檇李吳郡嘉興縣南醉李城</small>**吳子光卒**<small>未同盟而赴以名</small>

吳伐越<small>報五年越入吳</small>越子句踐禦之陳于檇李<small>句踐越王允常子</small>句踐患吳之整也使死士再禽焉不動<small>使敢死之士往輒為吳所禽欲使吳師亂取之而吳不動</small>使罪人三行屬劒於頸<small>以劒注頸</small>而辭曰二君有治<small>治軍旅</small>臣奸旗鼓<small>犯軍令</small>不敏於君之行前不敢逃刑敢歸死遂自剄也師屬之目越子因而伐之大敗之靈姑浮以戈擊闔廬<small>姑浮越大夫</small>闔廬傷將指取其一屨<small>其足大指見斬遂失屨姑浮取之</small>還卒於陘去檇李七里<small>釋經所以不書滅</small>

夫差使人立於庭<small>夫差闔廬嗣子</small>苟出入必謂己曰夫差而忘越王之殺而父乎則對曰唯不敢忘三年乃報越<small>後三年哀元年</small>

---

**公會齊侯衞侯于牽**<small>魏郡黎陽縣東北有牽城</small>

晉人圍朝歌公會齊侯衞侯于脾上梁之間<small>脾上梁間即牽</small>謀救范中行氏<small>齊魯叛晉故助范中行也</small>析成鮒小王桃甲率狄師以襲晉<small>二子晉大夫范中行氏之黨</small>戰于絳中不克而還士鮒奔周小王桃甲入于朝歌

**公至自會**<small>無傳</small>秋齊侯宋公會于洮<small>洮曹地</small>

秋齊侯宋公會于洮范氏故也<small>謀救范氏</small>

---

**天王使石尚來歸脤**<small>無傳石尚天子之士石氏尚名脤祭社之肉盛以脤器以賜同姓諸侯親兄弟之國與之共福</small>

---

**衞世子蒯聵出奔宋衞公孟彄出奔鄭**<small>彄書名與蒯聵黨罪之</small>

衞侯為夫人南子召宋朝<small>南子宋女也朝宋公子舊通于南子在宋呼之</small>會于洮大子蒯聵獻盂于齊過宋野<small>蒯聵衞靈公大子盂邑名也就會獻之故自衞行而過宋野</small>野人歌之曰既定爾婁豬盍歸吾艾豭<small>婁豬求子豬以喻南子艾豭喻宋朝艾老也</small>大子羞之謂戲陽速曰從我而朝少君<small>速大子家臣</small>少君見我我顧乃殺之速曰諾乃朝夫人夫人見大子大子三顧速不進夫人見其色啼而走<small>見大子色變知其欲殺己</small>曰蒯聵將殺余公執其手以登臺大子奔宋盡逐其黨故公孟彄出奔鄭自鄭奔齊大子告人曰戲陽速禍余戲陽速告人曰大子則禍余大子無道使余殺其母余不許將戕於余<small>戕殘殺也</small>若殺夫人將以余說余是故許而弗為以紓余死諺曰民保於信吾以信義也<small>使義可信不必信言</small>

---

**宋公之弟辰自蕭來奔**<small>無傳稱宋公之弟例在十年</small>

---

**大蒐于比蒲邾子來會公**<small>無傳會公于比蒲來而不用朝禮故曰會</small>

---

**城莒父及霄**<small>無傳公叛晉助范氏故懼而城二邑也此年無冬史闕文</small>

---

冬十二月晉人敗范中行氏之師於潞獲籍秦高彊<small>二子黨范氏者終景王言籍父無後</small>又敗鄭師及范氏之師于百泉<small>鄭助范氏故并敗</small>

---

### 定十五年 <small>前四九五</small> {#-495}

**十有五年春王正月邾子來朝**

十五年春邾隱公來朝<small>邾子益</small>子貢觀焉邾子執玉高其容仰公受玉卑其容俯<small>玉朝者之贄</small>子貢曰以禮觀之二君者皆有死亡焉夫禮死生存亡之體也將左右周旋進退俯仰於是乎取之朝祀喪戎於是乎觀之今正月相朝而皆不度<small>不合法度</small>心已亡矣嘉事不體何以能久<small>嘉事朝禮</small>高仰驕也卑俯替也驕近亂替近疾君為主其先亡乎<small>為此年公薨[哀七年](../12/#-488)以邾子益歸傳</small>

---

**鼷鼠食郊牛牛死改卜牛**<small>無傳不言所食處舉死重也改卜禮也</small>

---

**二月辛丑楚子滅胡以胡子豹歸**

吳之入楚也<small>在四年</small>胡子盡俘楚邑之近胡者<small>俘取也</small>楚既定胡子豹又不事楚曰存亡有命事楚何為多取費焉二月楚滅胡<small>傳言小不事大所以亡</small>

---

**夏五月辛亥郊**<small>無傳書過</small>

---

**壬申公薨于高寢**<small>高寢宮名不於路寢失其所</small>

夏五月壬申公薨仲尼曰賜不幸言而中是使賜多言者也<small>以微知著知之難者子貢言語之士今言而中仲尼懼其易言故抑之</small>

---

**鄭罕達帥師伐宋**

鄭罕達敗宋師于老丘<small>罕達子齹之子老丘宋地宋公子地奔鄭鄭人為之伐宋欲取地以處之事見哀十二年</small>

**齊侯衞侯次于渠蒢**<small>不果救故書次</small>

齊侯衞侯次于蘧挐謀救宋也

---

**邾子來奔喪**<small>無傳諸侯奔喪非禮</small>

---

**秋七月壬申姒氏卒**<small>定公夫人</small>

秋七月壬申姒氏卒不稱夫人不赴且不祔也<small>赴同祔姑夫人之禮二者皆闕故不曰夫人</small>

---

**八月庚辰朔日有食之**<small>無傳</small>

---

**九月滕子來會葬**<small>無傳諸侯會葬非禮也</small>**丁巳葬我君定公雨不克葬戊午日下昃乃克葬**

葬定公雨不克襄事禮也<small>襄成也雨而成事若汲汲於欲葬</small>

---

**辛巳葬定姒**<small>辛巳十月三日有日無月</small>

葬定姒不稱小君不成喪也<small>公未葬而夫人薨煩於喪禮不赴不祔故不稱小君臣子怠慢也反哭於寢故書葬</small>

---

**冬城漆**<small>邾庶其邑</small>

冬城漆書不時告也<small>實以秋城冬乃告廟魯知其不時故緩告從而書之以示譏</small>