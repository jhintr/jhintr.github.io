---
title: "隱公第一"
subtitle: "前 722-712"
date: 2019-09-14T20:06:11+08:00
lastmod: 2025-01-02
weight: 701
js:
    - /js/toc.js
    - /js/commentary.js
---


### 隱元年 <small>前七二二</small> {#-722}

**元年春，王正月。**<small>隱公之始年、周王之正月也。凡人君即位，欲其體元以居正，故不言一年一月也。隱雖不即位，然攝行君事，故亦朝廟告朔也。告朔朝正例在[襄二十九年](../09/#-544)，即位例在隱、[莊](../03/#-693)、[閔](../04/#-661)、[僖元年](../05/#-659)。</small>

惠公元妃孟子，<small>言元妃，明始適夫人也。子，宋姓。</small>孟子卒，<small>不稱薨，不成喪也。無謚，先夫死，不得從夫謚。</small>繼室以聲子，生隱公。<small>聲，謚也。蓋孟子之姪娣也。諸侯始娶，則同姓之國以姪娣媵，元妃死則次妃攝治內事，猶不得稱夫人，故謂之繼室。</small>宋武公生仲子，仲子生而有文在其手，曰為魯夫人，故仲子歸于我，<small>婦人謂嫁曰歸。以手理自然成字，有若天命，故嫁之於魯。</small>生桓公，而惠公薨，<small>言歸魯而生男。惠公不以桓生之年薨。</small>是以隱公立而奉之。<small>隱公，繼室之子，當嗣世，以禎祥之故，追成父志，為桓尚少，是以立為大子，帥國人奉之。為經元年春不書即位傳。</small>元年春，王周正月。<small>言周，以別夏殷。</small>不書即位，攝也。<small>假攝君政，不脩即位之禮，故史不書於策，傳所以見異於常。</small>

---

**三月，公及邾儀父盟于蔑。**<small>附庸之君，未王命，例稱名，能自通於大國，繼好息民，故書字貴之。名例在[莊五年](../03/#-689)。邾，今魯國鄒縣也。蔑，姑蔑，魯地，魯國卞縣南有姑城。</small>

三月，公及邾儀父盟于蔑，邾子克也。<small>克，儀父名。</small>未王命，故不書爵，曰儀父，貴之也。<small>王未賜命以為諸侯，其後儀父服事齊桓，以獎王室，王命以為邾子，故[莊十六年](../03/#-678)經書「邾子克卒」。</small>公攝位而欲求好於邾，故為蔑之盟。<small>解所以與盟也。</small>

---

夏四月，費伯帥師城郎。不書，非公命也。<small>費伯，魯大夫。郎，魯邑，高平方與縣東南有郁郎亭。傳曰「[君舉必書](../03/#-671)」，然則史之策書，皆君命也，今不書於經，亦因史之舊法，故傳釋之。諸魯事傳釋不書，他皆放此。</small>

---

**夏五月，鄭伯克段于鄢。**<small>不稱國討而言鄭伯，譏失教也，段不弟，故不言弟，明鄭伯雖失教，而段亦凶逆。以君討臣而用二君之例者，言段強大雋傑，據大都以耦國，所謂得雋曰克也。國討例在[莊二十二年](../03/#-672)，得雋例在[莊十一年](../03/#-683)，母弟例在[宣十七年](../07/#-592)。鄭，在熒陽宛陵縣西南。鄢，今潁川鄢陵縣。</small>

初，鄭武公娶于申，曰武姜，<small>申國，今南陽宛縣。</small>生莊公及共叔段。<small>段出奔共，故曰共叔，猶晉侯在鄂，謂之鄂侯。</small>莊公寤生，驚姜氏，故名曰寤生，遂惡之。<small>寐寤而莊公已生，故驚而惡之。</small>愛共叔段，欲立之，<small>欲立以為大子。</small>亟請於武公，公弗許。及莊公即位，為之請制。公曰：「制，巖邑也，虢叔死焉，他邑唯命。」<small>虢叔，東虢君也，恃制巖險而不脩德，鄭滅之。恐段復然，故開以他邑。虢國，今熒陽縣。</small>請京，使居之，謂之京城大叔。<small>公順姜請，使段居京，謂之京城大叔，言寵異於衆臣。京，鄭邑，今熒陽京縣。</small>祭仲曰：「都城過百雉，國之害也。<small>祭仲，鄭大夫。方丈曰堵，三堵曰雉，一雉之牆長三丈、高一丈，侯伯之城方五里，徑三百雉，故其大都不得過百雉。</small>先王之制，大都不過參國之一，<small>三分國城之一。</small>中五之一，小九之一，今京不度，非制也。<small>不合法度，非先王制。</small>君將不堪。」公曰：「姜氏欲之，焉辟害？」對曰：「姜氏何厭之有？不如早為之所，<small>使得其所宜。</small>無使滋蔓，蔓難圖也，蔓草猶不可除，況君之寵弟乎？」公曰：「多行不義必自斃，子姑待之。」<small>斃，踣也。姑，且也。</small>既而大叔命西鄙、北鄙貳於己。<small>鄙，鄭邊邑。貳，兩屬。</small>公子呂曰：「國不堪貳，君將若之何？<small>公子呂，鄭大夫。</small>欲與大叔，臣請事之，若弗與，則請除之，無生民心。」<small>叔久不除，則舉國之民當生他心。</small>公曰：「無庸，將自及。」<small>言無用除之，禍將自及。</small>大叔又收貳以為己邑，<small>前兩屬者，今皆取以為己邑。</small>至于廩延。<small>言轉侵多也。廩延，鄭邑，陳留酸棗縣北有延津。</small>子封曰：「可矣，厚將得衆。」<small>子封，公子呂也。厚，謂土地廣大。</small>公曰：「不義不暱，厚將崩。」<small>不義於君，不親於兄，非衆所附，雖厚必崩。</small>

大叔完聚，<small>完城郭，聚人民。</small>繕甲兵，具卒乘，<small>步曰卒，車曰乘。</small>將襲鄭，夫人將啟之。<small>啟，開也。</small>公聞其期，曰：「可矣。」命子封帥車二百乘以伐京，<small>古者兵車一乘，甲士三人，步卒七十二人。</small>京叛大叔段。段入于鄢，公伐諸鄢。五月辛丑，大叔出奔共。<small>共國，今汲郡共縣。</small>書曰「鄭伯克段于鄢」，段不弟，故不言弟，如二君，故曰克，稱鄭伯，譏失教也，謂之鄭志，不言出奔，難之也。<small>傳言夫子作春秋、改舊史以明義，不早為之所而養成其惡，故曰失教，段實出奔而以克為文，明鄭伯志在於殺，難言其奔。</small>

遂寘姜氏于城潁，<small>城潁，鄭地。</small>而誓之曰：「不及黃泉，無相見也。」<small>地中之泉，故曰黃泉。</small>既而悔之。潁考叔為潁谷封人，<small>封人，典封疆者。</small>聞之，有獻於公。公賜之食，食舍肉，公問之，對曰：「小人有母，皆嘗小人之食矣，未嘗君之羹，請以遺之。」<small>食至不啜羹，欲以發問也。宋華元殺羊為羹饗士，蓋古賜賤官之常。</small>公曰：「爾有母遺，繄我獨無。」<small>繄，語助。</small>潁考叔曰：「敢問何謂也？」<small>據武姜在，設疑也。</small>公語之故，且告之悔。對曰：「君何患焉？若闕地及泉，隧而相見，其誰曰不然？」<small>隧，若今延道。</small>公從之。公入而賦：「大隧之中，其樂也融融。」<small>賦，賦詩也。融融，和樂也。</small>姜出而賦：「大隧之外，其樂也洩洩。」<small>洩洩，舒散也。</small>遂為母子如初。君子曰：「潁考叔，純孝也，<small>純，猶篤也。</small>愛其母，施及莊公，詩曰『[孝子不匱，永錫爾類](/classics/shi/24/#3)』，其是之謂乎？」<small>不匱，純孝也。莊公雖失之於初，孝心不忘，考叔感而通之，所謂永錫爾類。詩人之作，各以情言，君子論之，不以文害意，故春秋傳引詩，不皆與今說詩者同，他皆放此。</small>

---

**秋七月，天王使宰咺來歸惠公、仲子之賵。**<small>宰官、咺名也。咺贈死不及尸，弔生不及哀，豫凶事，故貶而名之。此天子大夫稱字之例。仲子者，桓公之母，婦人無謚，故以字配姓。來者，自外之文。歸者，不反之辭。</small>

秋七月，天王使宰咺來歸惠公、仲子之賵。緩，且子氏未薨，故名。<small>惠公葬在春秋前，故曰緩也。子氏，仲子也，薨在二年。賵，助喪之物。</small>天子七月而葬，同軌畢至，<small>言同軌，以別四夷之國。</small>諸侯五月，同盟至，<small>同在方嶽之盟。</small>大夫三月，同位至，<small>古者行役不踰時。</small>士踰月，外姻至。<small>踰月，度月也。姻，猶親也。此言赴弔各以遠近為差，因為葬節。</small>贈死不及尸，<small>尸，未葬之通稱。</small>弔生不及哀，<small>諸侯已上，既葬則縗麻除，無哭位，諒闇終喪。</small>豫凶事，非禮也。<small>仲子在而來贈，故曰豫凶事。</small>

---

八月，紀人伐夷。夷不告，故不書。<small>夷國，在城陽莊武縣。紀國，在東莞劇縣。[隱十一年](#-712)傳例曰「凡諸侯有命，告則書，不然則否」，史不書於策，故夫子亦不書于經，傳見其事，以明春秋例也，他皆放此。</small>

---

有蜚。不為災，亦不書。<small>蜚，負蠜也。[莊二十九年](../03/#-665)傳例曰「凡物不為災不書」，又於此發之者，明傳之所據非唯史策，兼采簡牘之記，他皆放此。</small>

---

**九月，及宋人盟于宿。**<small>客主無名，皆微者也。宿，小國，東平無鹽縣也。凡盟以國地者，國主亦與盟，例在[僖十九年](../05/#-641)。宋，今梁國雎陽縣。</small>

惠公之季年，敗宋師于黃，<small>黃，宋邑，陳留外黃縣東有黃城。</small>公立而求成焉。九月，及宋人盟于宿，始通也。<small>經無義例，故傳直言其歸趣而已，他皆放此。</small>

---

冬十月庚申，改葬惠公。公弗臨，故不書。<small>以桓為大子，故隱公讓而不敢為喪主。隱攝君政，故據隱而言。</small>惠公之薨也，有宋師，大子少，葬故有闕，是以改葬。

衞侯來會葬。不見公，亦不書。<small>諸侯會葬，非禮也，不得接，公成禮，故不書於策，他皆放此。衞國，在汲郡朝歌縣。</small>

---

鄭共叔之亂，公孫滑出奔衞。<small>公孫滑，共叔段之子。</small>衞人為之伐鄭，取廩延。鄭人以王師、虢師伐衞南鄙。<small>虢，西虢國也，弘農陜縣東南有虢城。</small>請師於邾，邾子使私於公子豫。<small>公子豫，魯大夫。私請師。</small>豫請往，公弗許。遂行，及邾人、鄭人盟于翼。<small>翼，邾地。</small>不書，非公命也。

---

新作南門。不書，亦非公命也。<small>非公命不書三見者，皆興作大事，各舉以備文。</small>

---

**冬十有二月，祭伯來。**<small>祭伯，諸侯為王卿士者，祭國、伯爵也。傳曰「非王命也」，釋其不稱使。</small>

十二月，祭伯來，非王命也。

---

**公子益師卒。**<small>傳例曰「公不與小斂，故不書日」，所以示薄厚也。春秋不以日月為例，唯卿佐之喪獨託日以見義者，事之得失既未足以褒貶人君，然亦非死者之罪，無辭可以寄文，而人臣輕賤，死日可略，故特假日以見義。</small>

衆父卒。<small>衆父，公子益師字。</small>公不與小斂，故不書日。<small>禮，卿佐之喪，小斂大斂，君皆親臨之，崇恩厚也，始死，情之所篤，禮之所崇，故以小斂為文，至於但臨大斂及不臨其喪，亦同不書日。</small>

---

### 隱二年 <small>前七二一</small> {#-721}

**二年春，公會戎于潛。**<small>戎狄夷蠻，皆氐羌之別種也。戎而書會者，順其俗以為禮，皆謂居中國，若戎子駒支者。陳留濟陽縣東南有戎城。潛，魯地。</small>

二年春，公會戎于潛，脩惠公之好也，戎請盟，公辭。<small>許其脩好而不許其盟，禦夷狄者，不壹而足。</small>

---

**夏五月，莒人入向。**<small>向，小國也，譙國龍亢縣東南有向城。莒國，今城陽莒縣也。將卑師少、稱人弗地曰入，例在[襄十三年](../09/#-560)。</small>

莒子娶于向，向姜不安莒而歸。夏，莒人入向，以姜氏還。<small>傳言失昏姻之義。凡得失小，故經無異文，而傳備其事，案文則是非足以為戒，他皆放此。</small>

---

**無駭帥師入極。**<small>無駭，魯卿。極，附庸小國。無駭不書氏，未賜族，賜族例在[八年](#-715)。</small>

司空無駭入極，費庈父勝之。<small>魯司徒、司馬、司空皆卿也。庈父，費伯也，前年城郎，今因得以勝極，故傳於前年發之。</small>

---

**秋八月庚辰，公及戎盟于唐。**<small>高平方與縣北有武唐亭。八月無庚辰，庚辰七月九日也，日月必有誤。</small>

戎請盟。秋，盟于唐，復脩戎好也。

---

**九月，紀裂繻來逆女。**<small>裂繻，紀大夫。傳曰「卿為君逆也」，以別卿自逆也。逆女或稱使，或不稱使，昏禮不稱主人，史各隨其實而書，非例也，他皆放此。</small>

九月，紀裂繻來逆女，卿為君逆也。

**冬十月，伯姬歸于紀。**<small>無傳。伯姬，魯女，裂繻所逆者。</small>**紀子帛、莒子盟于密。**<small>子帛，裂繻字也。莒魯有怨，紀侯既昏于魯，使大夫盟莒以和解之，子帛為魯結好息民，故傳曰「魯故也」，比之內大夫，而在莒子上，稱字以嘉之也，字例在[閔元年](../04/#-661)。密，莒邑，城陽淳于縣東北有密鄉。</small>

冬，紀子帛、莒子盟于密，魯故也。

---

**十有二月乙卯，夫人子氏薨。**<small>無傳。桓未為君，仲子不應稱夫人，隱讓桓以為大子，成其母喪，以赴諸侯，故經於此稱夫人也。不反哭，故不書葬，例在[三年](#-720)。</small>

---

**鄭人伐衞。**<small>凡師有鐘鼓曰伐，例在[莊二十九年](../03/#-665)。</small>

鄭人伐衞，討公孫滑之亂也。<small>治元年取廩延之亂。</small>

---

### 隱三年 <small>前七二〇</small> {#-720}

**三年春，王二月己巳，日有食之。**<small>無傳。日行遲，一歲一周天，月行疾，一月一周天，一歲凡十二交會，然日月動物，雖行度有大量，不能不小有盈縮，故有雖交會而不食者，或有頻交而食者，唯正陽之月，君子忌之，故有伐鼓用幣之事。今釋例以長歷推經傳，明此食是二月朔也，不書朔，史失之。書朔日例在[桓十七年](../02/#-695)。</small>

---

**三月庚戌，天王崩。**<small>周平王也。實以壬戌崩，欲諸侯之速至，故遠日以赴。春秋不書實崩日，而書遠日者，即傳其偽，以懲創臣子之過也。[襄二十九年](../09/#-544)傳曰「鄭上卿有事，使印段如周會葬」，今不書葬，魯不會。</small>

三年春，王三月壬戌，平王崩。赴以庚戌，故書之。

---

**夏四月辛卯，君氏卒。**<small>隱不敢從正君之禮，故亦不敢備禮於其母。</small>

夏，君氏卒。聲子也，不赴于諸侯，不反哭于寢，不祔于姑，故不曰薨，不稱夫人，故不言葬，<small>夫人喪禮有三，薨則赴於同盟之國，一也，既葬，日中自墓反，虞於正寢，所謂反哭于寢，二也，卒哭而祔於祖姑，三也，若此則書曰「夫人某氏薨，葬我小君某氏」，此備禮之文也。其或不赴、不祔，則為不成喪，故死不稱夫人薨，葬不言葬我小君某氏。反哭則書葬，不反哭則不書葬。今聲子三禮皆闕。釋例論之詳矣。</small>不書姓，為公故，曰君氏。<small>不書姓，辟正夫人也，隱見為君，故特書於經，稱曰君氏，以別凡妾媵。</small>

---

鄭武公、莊公為平王卿士，<small>卿士，王卿之執政者。言父子秉周之政。</small>王貳于虢，<small>虢，西虢公，亦仕王朝，王欲分政於虢，不復專任鄭伯。</small>鄭伯怨王，王曰無之，故周鄭交質，王子狐為質於鄭，鄭公子忽為質於周。<small>王子狐，平王子。</small>王崩，周人將畀虢公政。<small>周人遂成平王本意。</small>四月，鄭祭足帥師取溫之麥，秋，又取成周之禾，<small>四月，今二月也，秋，今之夏也，麥禾皆未熟，言取者，蓋芟踐之。溫，今河內溫縣。成周，洛陽縣也。</small>周鄭交惡。<small>兩相疾惡。</small>君子曰：「信不由中，質無益也。明恕而行，要之以禮，雖無有質，誰能間之？苟有明信，澗谿沼沚之毛、<small>谿，亦澗也。沼，池也。沚，小渚也。毛，草也。</small>蘋蘩蕰藻之菜、<small>蘋，大蓱也。蘩，皤蒿。蕰藻，聚藻也。</small>筐筥錡釜之器、<small>方曰筐，圓曰筥。無足曰釜，有足曰錡。</small>潢汙行潦之水，<small>潢汙，停水。行潦，流潦。</small>可薦於鬼神，可羞於王公，<small>羞，進也。</small>而況君子結二國之信，行之以禮，又焉用質？<small>通言盟約彼此之情，故云二國。</small>風有[采蘩](/classics/shi/02/#2)、[采蘋](/classics/shi/02/#4)，<small>采蘩、采蘋，詩國風，義取於不嫌薄物。</small>雅有[行葦](/classics/shi/24/#2)、[泂酌](/classics/shi/24/#7)，<small>詩大雅也，行葦篇，義取忠厚也，泂酌篇，義取雖行潦，可以共祭祀也。</small>昭忠信也。」<small>明有忠信之行，雖薄物，皆可為用。</small>

---

**秋，武氏子來求賻。**<small>武氏子，天子大夫之嗣也。平王喪在殯，新王未得行其爵命，聽於冢宰，故傳曰「王未葬」，釋其所以稱父族又不稱使也。魯不共奉王喪，致令有求，經直文以示不敬，故傳不復具釋也。</small>

武氏子來求賻，王未葬也。

---

**八月庚辰，宋公和卒。**<small>稱卒者，略外以別內也。[元年](#-722)，大夫盟於宿，故來赴以名，例在[七年](#-716)。</small>

宋穆公疾，召大司馬孔父而屬殤公焉，曰：「先君舍與夷而立寡人，<small>先君，穆公兄宣公也。與夷，宣公子，即所屬殤公。</small>寡人弗敢忘，若以大夫之靈，得保首領以沒，先君若問與夷，其將何辭以對？請子奉之，以主社稷，寡人雖死，亦無悔焉。」對曰：「羣臣願奉馮也。」<small>馮，穆公子，莊公也。</small>公曰：「不可。先君以寡人為賢，使主社稷，若弃德不讓，是廢先君之舉也，豈曰能賢？<small>言不讓則不足稱賢。</small>光昭先君之令德，可不務乎？吾子其無廢先君之功。」<small>先君以舉賢為功，我若不賢，是廢之。</small>使公子馮出居于鄭。<small>辟殤公也。</small>八月庚辰，宋穆公卒，殤公即位。君子曰：「宋宣公可謂知人矣！立穆公，其子饗之，命以義夫！<small>命出於義也。夫，語助。</small>商頌曰『[殷受命咸宜，百祿是荷](/classics/shi/30/#3)』，其是之謂乎？」<small>詩頌，言殷湯武丁受命皆以義，故任荷天之百祿也。帥義而行，則殤公宜受此命，宜荷此祿，公子馮不帥父義，忿而出奔，因鄭以求入，終傷咸宜之福，故知人之稱，唯在宣公也。殷禮有兄弟相及，不必傳子孫，宋其後也，故指稱商頌。</small>

---

**冬十有二月，齊侯、鄭伯盟于石門。**<small>來告故書。石門，齊地，或曰濟北盧縣故城西南濟水之門。</small>

冬，齊、鄭盟于石門，尋盧之盟也。<small>盧盟在春秋前。盧，齊地，今濟北盧縣故城。</small>庚戌，鄭伯之車僨于濟。<small>既盟而遇大風，傳記異也。十二月無庚戌，日誤。</small>

---

**癸未，葬宋穆公。**<small>無傳。魯使大夫會葬，故書。始死書卒，史在國承赴，為君故，惡其薨名，改赴書也。書葬則舉謚稱公者，會葬者在外，據彼國之辭也，書葬例在[昭六年](../10/#-536)。</small>

---

### 隱四年 <small>前七一九</small> {#-719}

**四年春，王二月，莒人伐杞，取牟婁。**<small>無傳。書取，言易也，例在[襄十三年](../09/#-560)。杞國本都陳留雍丘縣，推尋事跡，[桓六年](../02/#-706)淳于公亡國，杞似并之，遷都淳于，[僖十四年](../05/#-646)又遷緣陵，[襄二十九年](../09/#-544)晉人城杞之淳于，杞又遷都淳于。牟婁，杞邑，城陽諸縣東北有婁鄉。</small>

---

衞莊公娶于齊東宮得臣之妹，曰莊姜，<small>得臣，齊大子也。大子不敢居上位，故常處東宮。</small>美而無子，衞人所為賦[碩人](/classics/shi/05/#3)也。<small>碩人詩義取莊姜美于色、賢于德而不見答，終以無子，國人憂之。</small>又娶于陳，曰厲媯，生孝伯，早死。<small>陳，今陳國陳縣。</small>其娣戴媯生桓公，莊姜以為己子。<small>媯，陳姓也。厲、戴皆謚。雖為莊姜子，然大子之位未定。</small>公子州吁，嬖人之子也，<small>嬖，親幸也。</small>有寵而好兵，公弗禁，莊姜惡之。石碏諫曰：「臣聞愛子，教之以義方，<small>石碏，衞大夫。</small>弗納於邪，驕奢淫泆，所自邪也，四者之來，寵祿過也，將立州吁，乃定之矣，若猶未也，階之為禍。<small>言將立為大子，則宜早定，若不早定，州吁必緣寵而為禍。</small>夫寵而不驕，驕而能降，降而不憾，憾而能眕者，鮮矣！<small>如此者少也，降其身則必恨，恨則思亂，不能自安自重。</small>且夫賤妨貴、少陵長、遠間親、新間舊、小加大、<small>小國而加兵於大國，如[息侯伐鄭](#-712)之比。</small>淫破義，所謂六逆也，君義、臣行、父慈、子孝、兄愛、弟敬，所謂六順也，<small>臣行君之義。</small>去順效逆，所以速禍也，君人者將禍是務去而速之，無乃不可乎？」弗聽，其子厚與州吁游，禁之，不可，桓公立，乃老。<small>老，致仕也。四年經書「州吁弒其君」，故傳先經以始事。</small>

**戊申，衞州吁弒其君完。**<small>稱臣弒君，臣之罪也，例在[宣四年](../07/#-605)。戊申在三月十七日，有日而無月。</small>

四年春，衞州吁弒桓公而立。

**夏，公及宋公遇于清。**<small>遇者，草次之期，二國各簡其禮，若道路相逢遇也。清，衞邑，濟北東阿縣有清亭。</small>

公與宋公為會，將尋宿之盟，未及期，衞人來告亂。夏，公及宋公遇于清。<small>宿盟在[元年](#-722)。</small>

**宋公、陳侯、蔡人、衞人伐鄭。**

宋殤公之即位也，公子馮出奔鄭，鄭人欲納之，及衞州吁立，將脩先君之怨於鄭，<small>謂[二年](#-721)鄭人伐衞之怨。</small>而求寵於諸侯，以和其民，<small>諸篡立者，諸侯既與之會則不復討，故欲求此寵。</small>使告於宋曰：「君若伐鄭以除君害，<small>害，謂宋公子馮。</small>君為主，敝邑以賦與陳、蔡從，則衞國之願也。」<small>言舉國之賦調。</small>宋人許之。於是陳、蔡方睦於衞，<small>蔡，今汝南上蔡縣。</small>故宋公、陳侯、蔡人、衞人伐鄭，圍其東門，五日而還。

公問於衆仲曰：「衞州吁其成乎？」<small>衆仲，魯大夫。</small>對曰：「臣聞以德和民，不聞以亂，<small>亂謂阻兵而安忍。</small>以亂，猶治絲而棼之也。<small>絲見棼縕，益所以亂。</small>夫州吁阻兵而安忍，阻兵無衆，安忍無親，衆叛親離，難以濟矣！<small>恃兵則民殘，民殘則衆叛，安忍則刑過，刑過則親離。</small>夫兵，猶火也，弗戢，將自焚也。夫州吁弒其君而虐用其民，於是乎不務令德，而欲以亂成，必不免矣！」

**秋，翬帥師會宋公、陳侯、蔡人、衞人伐鄭。**<small>公子翬，魯大夫，不稱公子，疾其固請，強君以不義也。諸外大夫貶皆稱人，至於內大夫，貶則皆去族稱名，於記事之體，他國可言某人，而己國之卿佐不得言魯人，此所以為異也。翬、溺去族，傳曰「疾之」，叔孫豹則曰言違命，此其例也。</small>

秋，諸侯復伐鄭，宋公使來乞師，<small>乞師不書，非卿。</small>公辭之。<small>從衆仲之言。</small>羽父請以師會之，<small>羽父，公子翬。</small>公弗許，固請而行，故書曰「翬帥師」，疾之也。諸侯之師敗鄭徒兵，取其禾而還。<small>時鄭不車戰。</small>

**九月，衞人殺州吁于濮。**<small>州吁弒君而立，未列於會，故不稱君，例在[成十六年](../08/#-575)。濮，陳地，水名。</small>

州吁未能和其民，厚問定君於石子。<small>石子，石碏也。以州吁不安，諮其父。</small>石子曰：「王覲為可。」曰：「何以得覲？」曰：「陳桓公方有寵於王，陳、衞方睦，若朝陳使請，必可得也。」厚從州吁如陳。石碏使告于陳曰：「衞國褊小，老夫耄矣，無能為也！此二人者，實弒寡君，敢即圖之。」<small>八十曰耄。稱國小己老，自謙以委陳，使因其往就圖之。</small>陳人執之，而請涖於衞。<small>請衞人自臨討之。</small>九月，衞人使右宰醜涖，殺州吁于濮，石碏使其宰獳羊肩涖，殺石厚于陳。君子曰：「石碏，純臣也，惡州吁而厚與焉，大義滅親，其是之謂乎？」<small>子從弒君之賊，國之大逆，不可不除，故曰大義滅親，明小義則當兼子愛之。</small>

**冬十有二月，衞人立晉。**<small>衞人逆公子晉而立之。善其得衆，故不書入於衞，變文以示義，例在[成十八年](../08/#-573)。</small>

衞人逆公子晉于邢。冬十二月，宣公即位。<small>公子晉也。</small>書曰「衞人立晉」，衆也。

---

### 隱五年 <small>前七一八</small> {#-718}

**五年春，公矢魚于棠。**<small>書陳魚，以示非禮也。書棠，譏遠地也，今高平方與縣北有武唐亭魯侯觀魚臺。</small>

五年春，公將如棠觀魚者。臧僖伯諫曰：「凡物不足以講大事，<small>臧僖伯，公子彄也，僖，謚也。大事，祀與戎。</small>其材不足以備器用，則君不舉焉，<small>材謂皮革、齒牙、骨角、毛羽也。器用，軍國之器。</small>君將納民於軌物者也，故講事以度軌，量謂之軌，取材以章物，采謂之物，不軌不物，謂之亂政，亂政亟行，所以敗也，<small>言器用衆物不入法度，則為不軌不物，亂敗之所起。</small>故春蒐、夏苗、秋獮、冬狩，<small>蒐，索擇取不孕者。苗，為苗除害也。獮，殺也，以殺為名，順秋氣也。狩，圍守也，冬物畢成，獲則取之，無所擇也。</small>皆於農隙以講事也，<small>各隨時事之間。</small>三年而治兵，入而振旅，<small>雖四時講武，猶復三年而大習，出曰治兵，始治其事，入曰振旅，治兵禮畢，整衆而還。振，整也。旅，衆也。</small>歸而飲至，以數軍實、<small>飲於廟，以數車徒、器械及所獲也。</small>昭文章、<small>車服旌旗。</small>明貴賤、辨等列、<small>等列，行伍。</small>順少長、<small>出則少者在前，還則在後，所謂順也。</small>習威儀也，鳥獸之肉不登於俎，<small>俎，祭宗廟器。</small>皮革、齒牙、骨角、毛羽不登於器，<small>謂以飾法度之器。</small>則公不射，古之制也，若夫山林川澤之實、器用之資、皁隸之事、官司之守，非君所及也。」<small>士臣皁，皁臣輿，輿臣隸。言取此雜猥之物以資器備，是小臣有司之職，非諸侯之所親也。</small>公曰：「吾將略地焉。」<small>孫辭以略地。略，揔攝巡行之名，傳曰「[東略之不知，西則否矣](../05/#-651)」。</small>遂往陳魚而觀之。<small>陳，設張也，公大設捕魚之備而觀之。</small>僖伯稱疾不從。書曰「公矢魚于棠」，非禮也，且言遠地也。<small>矢亦陳也。棠實他竟，故曰遠地。</small>

---

曲沃莊伯以鄭人、邢人伐翼。<small>曲沃，晉別封成師之邑，在河東聞喜縣。莊伯，成師子也。翼，晉舊都，在平陽絳邑縣東。邢國，在廣平襄國縣。</small>王使尹氏、武氏助之，翼侯奔隨。<small>尹氏、武氏，皆周世族大夫也。晉內相攻伐，不告亂，故不書，傳具其事，為後晉事張本，曲沃及翼本末見[桓二年](../02/#-710)。隨，晉地。</small>

---

**夏四月，葬衞桓公。**

夏，葬衞桓公。衞亂，是以緩。<small>有州吁之亂，十四月乃葬，傳明其非慢也。</small>

---

四月，鄭人侵衞牧，<small>牧，衞邑。經書「夏四月，葬衞桓公」，今傳直言夏，而更以四月附「鄭人侵衞牧」者，於下事宜得月以明事之先後，故不復備舉經文，「[三年，君氏卒](#-720)」其義亦同，他皆放此。</small>以報東門之役。<small>東門役在[四年](#-719)。</small>衞人以燕師伐鄭。<small>南燕國，今東郡燕縣。</small>鄭祭足、原繁、洩駕以三軍軍其前，使曼伯與子元潛軍軍其後，燕人畏鄭三軍，而不虞制人。<small>北制，鄭邑，今河南城皐縣也，一名虎牢。</small>六月，鄭二公子以制人敗燕師于北制。<small>二公子，曼伯、子元也。</small>君子曰：「不備不虞，不可以師。」

---

曲沃叛王。秋，王命虢公伐曲沃，而立哀侯于翼。<small>春，翼侯奔隨，故立其子光。</small>

---

**秋，衞師入郕。**<small>將卑師衆但稱師，此史之常也。</small>

衞之亂也，郕人侵衞，故衞師入郕。<small>郕國也，東平剛父縣西南有郕鄉。</small>

---

**九月，考仲子之宮，初獻六羽。**<small>成仲子宮，安其主而祭之。惠公以仲子手文娶之，欲以為夫人，諸侯無二嫡，蓋隱公成父之志，為別立宮也。公問羽數，故書羽。婦人無謚，因姓以名宮。</small>

九月，考仲子之宮，將萬焉，<small>萬，舞也。</small>公問羽數於衆仲。<small>問執羽人數。</small>對曰：「天子用八，<small>八八六十四人。</small>諸侯用六，<small>六六三十六人。</small>大夫四，<small>四四十六人。</small>士二。<small>二二四人。士有功，賜用樂。</small>夫舞，所以節八音而行八風，<small>八音，金石、絲竹、匏土、革木也。八風，八方之風也。以八音之器，播八方之風，手之舞之，足之蹈之，節其制而敘其情。</small>故自八以下。」<small>唯天子得盡物數，故以八為列，諸侯則不敢用八。</small>公從之。於是初獻六羽，始用六佾也。<small>魯唯文王、周公廟得用八，而他公遂因仍，僭而用之，今隱公特立此婦人之廟，詳問衆仲，衆仲因明大典，故傳亦因言「始用六佾」，其後季氏舞八佾於庭，知唯在仲子廟用六。</small>

---

**邾人、鄭人伐宋。**<small>邾主兵，故序鄭上。</small>

宋人取邾田，邾人告於鄭曰：「請君釋憾於宋，敝邑為道。」<small>釋[四年](#-719)再見伐之恨。</small>鄭人以王師會之。<small>王師不書，不以告也。</small>伐宋，入其郛，以報東門之役。<small>郛，郭也。東門役在[四年](#-719)。</small>

宋人使來告命。<small>告命策書。</small>公聞其入郛也，將救之，問於使者曰：「師何及？」對曰：「未及國。」<small>忿公知而故問，責窮辭。</small>公怒乃止，辭使者曰：「君命寡人同恤社稷之難，今問諸使者，曰師未及國，非寡人之所敢知也。」<small>為[七年](#-716)公伐邾傳。</small>

---

**螟。**<small>無傳。蟲食苗心者，為災故書。</small>

---

**冬十有二月辛巳，公子彄卒。**<small>大夫書卒不書葬，葬者，臣子之事，非公家所及。</small>

冬十二月辛巳，臧僖伯卒。公曰：「叔父有憾於寡人，<small>諸侯稱同姓大夫，長曰伯父，少曰叔父。有恨，恨諫觀魚不聽。</small>寡人弗敢忘。」葬之，加一等。<small>加命服之等。</small>

---

**宋人伐鄭，圍長葛。**<small>潁川長社縣北有長葛城。</small>

宋人伐鄭，圍長葛。以報入郛之役也。

---

### 隱六年 <small>前七一七</small> {#-717}

**六年春，鄭人來渝平。**<small>和而不盟曰平。</small>

六年春，鄭人來渝平，更成也。<small>渝，變也。公之為公子，戰於狐壤，為鄭所執，逃歸怨鄭，鄭伐宋，公欲救宋，宋使者失辭，公怒而止，忿宋則欲厚鄭，鄭因此而來，故經書渝平、傳曰更成。</small>

---

翼九宗、五正、頃父之子嘉父逆晉侯于隨，<small>翼，晉舊都也。唐叔始封受，懷姓九宗，職官五正，遂世為晉強家。五正，五官之長。九宗，一姓為九族也。頃父之子嘉父，晉大夫。</small>納諸鄂，晉人謂之鄂侯。<small>鄂，晉別邑。諸地名疑者，皆言有以示不審，闕者不復記其闕，他皆放此。前年桓王立此侯之子於翼，故不得復入翼，別居鄂。</small>

---

**夏五月辛酉，公會齊侯，盟于艾。**<small>泰山牟縣東南有艾山。</small>

夏，盟于艾，始平于齊也。<small>春秋前，魯與齊不平，今乃弃惡結好，故言始平于齊。</small>

---

五月庚申，鄭伯侵陳，大獲。往歲，鄭伯請成于陳，<small>成，猶平也。</small>陳侯不許。五父諫曰：「親仁善鄰，國之寶也，君其許鄭。」<small>五父，陳公子佗。</small>陳侯曰：「宋衞實難，<small>可畏難也。</small>鄭何能為？」遂不許。君子曰：「善不可失，惡不可長，其陳桓公之謂乎？長惡不悛，從自及也，<small>悛，止也。從，隨也。</small>雖欲救之，其將能乎？商書曰『惡之易也，如火之燎于原，不可鄉邇，<small>商書盤庚，言惡易長，如火焚原野，不可鄉近。</small>其猶可撲滅』？<small>言不可撲滅。</small>周任有言，<small>周任，周大夫。</small>曰『為國家者，見惡如農夫之務去草焉，芟夷薀崇之，絕其本根，勿使能殖，則善者信矣』。」<small>芟，刈也。夷，殺也。薀，積也。崇，聚也。</small>

---

**秋七月。**<small>雖無事而書首月，具四時以成歲，他皆放此。</small>

---

**冬，宋人取長葛。**<small>秋取，冬乃告也。上有伐鄭圍長葛，長葛鄭邑可知，故不言鄭也。前年冬圍不克而還，今冬乘長葛無備而取之，言易也。</small>

秋，宋人取長葛。

---

冬，京師來告饑，公為之請糴於宋、衞、齊、鄭，禮也。<small>告饑不以王命，故傳言「京師」而不書於經也。雖非王命，而公共以稱命，己國不足，旁請鄰國，故曰禮也，傳見隱之賢。</small>

---

鄭伯如周，始朝桓王也，<small>桓王即位，周鄭交惡，至是乃朝，故曰始。</small>王不禮焉。周桓公言於王曰：「我周之東遷，晉鄭焉依，<small>周桓公，周公黑肩也。周，采地，扶風雍縣東北有周城。幽王為犬戎所殺，平王東徙，晉文侯、鄭武公左右王室，故曰晉鄭焉依。</small>善鄭以勸來者，猶懼不蔇，<small>蔇，至也。</small>況不禮焉？鄭不來矣。」<small>為[桓五年](../02/#-707)諸侯從王伐鄭傳。</small>

---

### 隱七年 <small>前七一六</small> {#-716}

**七年春，王三月，叔姬歸于紀。**<small>無傳。叔姬，伯姬之娣也。至是歸者，待年於父母國，不與嫡俱行，故書。</small>

---

**滕侯卒。**<small>傳例曰「不書名，未同盟也」。滕國在沛國公丘縣東南。</small>

七年春，滕侯卒。不書名，未同盟也。凡諸侯同盟，於是稱名，故薨則赴以名，<small>盟以名告神，故薨亦以名告同盟。</small>告終稱嗣也，以繼好息民，<small>告亡者之終，稱嗣位之主，嗣位之主當奉而不忘，故曰繼好，好同則和親，故曰息民。</small>謂之禮經。<small>此言凡例乃周公所制禮經也。[十一年](#-712)不告之例，又曰不書於策，明禮經皆當書於策，仲尼脩春秋，皆承策為經，丘明之傳博采衆記，故始開凡例，特顯此二句，他皆放此。</small>

---

**夏，城中丘。**<small>城例在[莊二十九年](../03/#-665)。中丘在琅邪臨沂縣東北。</small>

夏，城中丘，書不時也。

---

**齊侯使其弟年來聘。**<small>諸聘皆使卿執玉帛以相存問，例在[襄元年](../09/#-572)。</small>

齊侯使夷仲年來聘，結艾之盟也。<small>艾盟在[六年](#-717)。</small>

---

秋，宋及鄭平，七月庚申，盟于宿。

**秋，公伐邾。**

公伐邾，為宋討也。<small>公拒宋而更與鄭平，欲以鄭為援，今鄭復與宋盟，故懼而伐邾，欲以求宋，故曰為宋討。</small>

---

**冬，天王使凡伯來聘。**<small>凡伯，周卿士，凡國、伯爵也。汲郡共縣東南有凡城。</small>**戎伐凡伯于楚丘以歸。**<small>戎鳴鐘鼓以伐天子之使，見夷狄強虣。不書凡伯敗者，單使無衆，非戰陳也，但言以歸，非執也。楚丘，衞地，在濟陰成武縣西南。</small>

初，戎朝于周，發幣于公卿，凡伯弗賓。<small>朝而發幣於公卿，如今計獻詣公府卿寺。</small>冬，王使凡伯來聘，還，戎伐之于楚丘以歸。<small>傳言凡伯所以見伐。</small>

---

陳及鄭平。<small>[六年](#-717)鄭侵陳大獲，今乃平。</small>十二月，陳五父如鄭涖盟，<small>涖，臨也。</small>壬申，及鄭伯盟，歃如忘。<small>志不在於歃血。</small>洩伯曰：「五父必不免，不賴盟矣。」<small>洩伯，鄭洩駕。</small>鄭良佐如陳涖盟，<small>良佐，鄭大夫。</small>辛巳，及陳侯盟，亦知陳之將亂也。<small>入其國，觀其政治，故揔言之也。皆為[桓五年](../02/#-707)、[六年](../02/#-706)陳亂、蔡人殺陳佗傳。</small>

鄭公子忽在王所，故陳侯請妻之。<small>以忽有王寵故。</small>鄭伯許之，乃成昏。<small>為鄭忽失齊昏援、以至出奔傳。</small>

---

### 隱八年 <small>前七一五</small> {#-715}

**八年春，宋公、衞侯遇于垂。**<small>垂，衞地，濟陰句陽縣東北有垂亭。</small>

八年春，齊侯將平宋、衞，<small>平宋、衞於鄭。</small>有會期，宋公以幣請於衞，請先相見，<small>宋敬齊命。</small>衞侯許之，故遇于犬丘。<small>犬丘，垂也，地有兩名。</small>

---

**三月，鄭伯使宛來歸祊。**<small>宛，鄭大夫，不書氏，未賜族。祊，鄭祀泰山之邑，在琅邪費縣東南。</small>**庚寅，我入祊。**<small>[桓元年](../02/#-711)乃卒易祊田，知此入祊，未肯受而有之。</small>

鄭伯請釋泰山之祀而祀周公，以泰山之祊易許田。三月，鄭伯使宛來歸祊，不祀泰山也。<small>成王營王城，有遷都之志，故賜周公許田，以為魯國朝宿之邑，後世因而立周公別廟焉。鄭桓公，周宣王之母弟，封鄭，有助祭泰山湯沐之邑在祊。鄭以天子不能復巡狩，故欲以祊易許田，各從本國所近之宜，恐魯以周公別廟為疑，故云已廢泰山之祀，而欲為魯祀周公，孫辭以有求也。許田，近許之田。</small>

---

夏，虢公忌父始作卿士于周。<small>周人於此遂畀之政。</small>

---

四月甲辰，鄭公子忽如陳逆婦媯，辛亥，以媯氏歸，甲寅，入于鄭。陳鍼子送女，先配而後祖，鍼子曰：「是不為夫婦，誣其祖矣，非禮也，何以能育？」<small>鍼子，陳大夫。禮，逆婦必先告祖廟而後行，故[楚公子圍稱告莊、共之廟](../10/#-541)，鄭忽先逆婦而後告廟，故曰先配而後祖。</small>

---

**夏六月己亥，蔡侯考父卒。**<small>無傳。[襄六年](../09/#-567)傳曰「杞桓公卒，始赴以名，同盟故也」，諸侯同盟稱名者，非唯見在位二君也，嘗與其父同盟，則亦以名赴其子，亦所以繼好也，蔡未與隱盟，蓋春秋前與惠公盟，故赴以名。</small>

---

**辛亥，宿男卒。**<small>無傳。[元年](#-722)宋、魯大夫盟于宿，宿與盟也。[晉荀偃禱河，稱齊、晉君名，然後自稱名](../09/#-555)，知雖大夫出盟，亦當先稱己君之名，以啟神明，故薨皆從身盟之例，當告以名也。傳例曰「[赴以名則亦書之，不然則否，辟不敏也](../05/#-637)」，今宿赴不以名，故亦不書名。諸例或發於始事、或發於後者，因宜有所異同，亦或丘明所得記注，本末不能皆備故。</small>

---

**秋七月庚午，宋公、齊侯、衞侯盟于瓦屋。**<small>齊侯尊宋，使主會，故宋公序齊上。瓦屋，周地。</small>

齊人卒平宋、衞于鄭。秋，會于溫，盟于瓦屋，以釋東門之役，禮也。<small>會溫不書，不以告也。定國息民，故曰禮也。平宋、衞二國忿鄭之謀，鄭不與盟，故不書。</small>

八月丙戌，鄭伯以齊人朝王，禮也。<small>言鄭伯不以虢公得政而背王，故禮之。齊稱人，略從國辭。上有七月庚午，下有九月辛卯，則八月不得有丙戌。</small>

---

**八月，葬蔡宣公。**<small>無傳。三月而葬，速。</small>

---

**九月辛卯，公及莒人盟于浮來。**<small>莒人微者，不嫌敵公侯，故直稱公，例在[僖二十九年](../05/#-631)。浮來，紀邑，東莞縣北有邳鄉，邳鄉西有公來山，號曰邳來間。</small>

公及莒人盟于浮來，以成紀好也。<small>[二年](#-721)紀、莒盟于密，為魯故，今公尋之，故曰以成紀好。</small>

---

**螟。**<small>無傳。為災。</small>

---

冬，齊侯使來告成三國。<small>齊侯冬來告，稱秋和三國。</small>公使衆仲對曰：「君釋三國之圖，以鳩其民，君之惠也，寡君聞命矣，敢不承受君之明德。」<small>鳩，集也。</small>

---

**冬十有二月，無駭卒。**<small>公不與小斂，故不書日。卒而後賜族，故不書氏。</small>

無駭卒，羽父請謚與族，公問族於衆仲。衆仲對曰：「天子建德，<small>立有德以為諸侯。</small>因生以賜姓，<small>因其所由生以賜姓，謂若舜由媯汭，故陳為媯姓。</small>胙之土而命之氏，<small>報之以土而命氏曰陳。</small>諸侯以字，<small>諸侯位卑，不得賜姓，故其臣因氏其王父字。</small>為謚，因以為族，<small>或便即先人之謚，稱以為族。</small>官有世功，則有官族，邑亦如之。」<small>謂取其舊官舊邑之稱以為族，皆禀之時君。</small>公命以字，為展氏。<small>諸侯之子稱公子，公子之子稱公孫，公孫之子以王父字為氏，無駭，公子展之孫，故為展氏。</small>

---

### 隱九年 <small>前七一四</small> {#-714}

**九年春，天王使南季來聘。**<small>無傳。南季，天子大夫也，南氏、季字也。</small>

---

**三月癸酉，大雨震電，庚辰，大雨雪。**<small>三月，今正月。</small>

九年春，王三月癸酉，大雨霖以震，書始也。<small>書癸酉，始雨日。</small>庚辰，大雨雪，亦如之，書時失也。<small>夏之正月，微陽始出，未可震電，既震電，又不當大雨雪，故皆為時失。</small>凡雨自三日以往為霖，<small>此解經書霖也，而經無霖字，經誤。</small>平地尺為大雪。

---

**挾卒。**<small>無傳。挾，魯大夫，未賜族。</small>

---

**夏，城郎。**

夏，城郎，書不時也。

---

**秋七月。**

---

宋公不王。<small>不共王職。</small>鄭伯為王左卿士，以王命討之，伐宋。宋以入郛之役怨公，不告命。<small>入郛在[五年](#-718)，公以[七年](#-716)伐邾，欲以說宋，而宋猶不和也。</small>公怒，絕宋使。秋，鄭人以王命來告伐宋。<small>遣使致王命也。伐宋未得志，故復更告之。</small>

**冬，公會齊侯于防。**<small>防，魯地，在琅邪華縣東南。</small>

冬，公會齊侯于防，謀伐宋也。

---

北戎侵鄭，鄭伯禦之，患戎師，曰：「彼徒我車，懼其侵軼我也。」<small>徒，步兵也。軼，突也。</small>公子突曰：「使勇而無剛者嘗寇而速去之，<small>公子突，鄭厲公也。嘗，試也。勇則能往，無剛不恥退。</small>君為三覆以待之，<small>覆，伏兵也。</small>戎輕而不整，貪而無親，勝不相讓，敗不相救，先者見獲必務進，進而遇覆必速奔，後者不救，則無繼矣，乃可以逞。」<small>逞，解也。</small>從之。戎人之前遇覆者奔，祝聃逐之，<small>祝聃，鄭大夫。</small>衷戎師，前後擊之，盡殪，<small>為三部伏兵，祝聃帥勇而無剛者先犯戎而速奔，以遇二伏兵，至後伏兵起，戎還走，祝聃反逐之，戎前後及中三處受敵，故曰衷戎師。殪，死也。</small>戎師大奔。<small>後駐軍不復繼也。</small>十一月甲寅，鄭人大敗戎師。<small>此皆春秋時事，雖經無正文，所謂「必廣記而備言之，將令學者原始要終，尋其枝葉，究其所窮」，他皆放此。</small>

---

### 隱十年 <small>前七一三</small> {#-713}

**十年春，王二月，公會齊侯、鄭伯于中丘。**<small>傳言正月會、癸丑盟，釋例推經傳日月，癸丑是正月二十六日，知經二月誤。</small>

十年春，王正月，公會齊侯、鄭伯于中丘，癸丑，盟于鄧，為師期。<small>尋[九年](#-714)會于防，謀伐宋也。公既會而盟，盟不書，非後也，蓋公還，告會而不告盟。鄧，魯地。</small>

**夏，翬帥師會齊人、鄭人伐宋。**<small>公子翬不待公命而貪會二國之君，疾其專進，故去氏。齊、鄭以公不至，故亦更使微者從之伐宋。不言及，明翬專行，非鄧之謀也，及例在[宣七年](../07/#-602)。</small>

夏五月，羽父先會齊侯、鄭伯伐宋。<small>言先會，明非公本期，釋翬之去族。</small>

**六月壬戌，公敗宋師于菅，**<small>齊、鄭後期，故公獨敗宋師。書敗，宋未陳也，敗例在[莊十一年](../03/#-683)。菅，宋地。</small>**辛未，取郜，辛巳，取防。**<small>鄭後至，得郜、防二邑，歸功于魯，故書取，明不用師徒也。濟陰成武縣東南有郜城，高平昌邑縣西南有西防城。</small>

六月戊申，公會齊侯、鄭伯于老桃。<small>會不書，不告於廟也。老桃，宋地。六月無戊申，戊申五月二十三日，日誤。</small>壬戌，公敗宋師于菅，庚午，鄭師入郜，辛未，歸于我，庚辰，鄭師入防，辛巳，歸于我。<small>壬戌六月七日，庚午十五日，庚辰二十五日。鄭伯後期，而公獨敗宋師，故鄭頻獨進兵以入郜、防，入而不有，命魯取之，推功上爵，讓以自替，不有其實，故經但書魯取，以成鄭志，善之也。</small>君子謂鄭莊公於是乎可謂正矣，以王命討不庭，<small>下之事上，皆成禮於庭中。</small>不貪其土，以勞王爵，正之體也。<small>勞者，敘其勤以答之，諸侯相朝，逆之以饔餼，謂之郊勞。魯侯爵尊，鄭伯爵卑，故言以勞王爵。</small>

**秋，宋人、衞人入鄭，宋人、蔡人、衞人伐戴，鄭伯伐取之。**<small>三國伐戴，鄭伯因其不和，伐而取之。書伐，用師徒也，書取，克之易也。戴國，今陳留外黃縣東南有戴城。</small>

蔡人、衞人、郕人不會王命。<small>不伐宋也。</small>秋七月庚寅，鄭師入郊，猶在郊，<small>鄭師還，駐兵於遠郊。</small>宋人、衞人入鄭，<small>宋、衞奇兵承虛入鄭。</small>蔡人從之伐戴。<small>從宋、衞伐戴也。</small>八月壬戌，鄭伯圍戴，癸亥，克之，取三師焉。<small>三國之軍在戴，故鄭伯合圍之。師者，軍旅之通稱。</small>宋、衞既入鄭，而以伐戴召蔡人，<small>伐戴乃召之。</small>蔡人怒，故不和而敗。<small>言鄭取之易也。</small>九月戊寅，鄭伯入宋。<small>報入鄭也。九月無戊寅，戊寅八月二十四日。</small>

**冬十月壬午，齊人、鄭人入郕。**

冬，齊人、鄭人入郕，討違王命也。

---

### 隱十一年 <small>前七一二</small> {#-712}

**十有一年春，滕侯、薛侯來朝。**<small>諸侯相朝，例在[文十五年](../06/#-612)。</small>

十一年春，滕侯、薛侯來朝，爭長。<small>薛，魯國薛縣。</small>薛侯曰：「我先封。」<small>薛祖奚仲，夏所封，在周之前。</small>滕侯曰：「我，周之卜正也，<small>卜正，卜官之長。</small>薛，庶姓也，我不可以後之。」<small>庶姓，非周之同姓。</small>公使羽父請於薛侯曰：「君與滕君，辱在寡人，周諺有之曰『山有木，工則度之，賓有禮，主則擇之』，<small>擇所宜而行之。</small>周之宗盟，異姓為後，<small>盟，載書皆先同姓，例在[定四年](../11/#-506)。</small>寡人若朝于薛，不敢與諸任齒，<small>薛，任姓。齒，列也。</small>君若辱貺寡人，則願以滕君為請。」薛侯許之，乃長滕侯。

---

**夏，公會鄭伯于時來。**<small>時來，郲也，熒陽縣東有釐城，鄭地也。</small>

夏，公會鄭伯于郲，謀伐許也。

**秋七月壬午，公及齊侯、鄭伯入許。**<small>與謀曰及。還使許叔居之，故不言滅也。許，潁川許昌縣。</small>

鄭伯將伐許。五月甲辰，授兵於大宮。<small>大宮，鄭祖廟。</small>公孫閼與潁考叔爭車，<small>公孫閼，鄭大夫。</small>潁考叔挾輈以走，<small>輈，車轅也。</small>子都拔棘以逐之，<small>子都，公孫閼。棘，戟也。</small>及大逵，弗及，子都怒。<small>逵，道方九軌也。</small>秋七月，公會齊侯、鄭伯伐許，庚辰，傅于許。<small>傅於許城下。</small>潁考叔取鄭伯之旗蝥弧以先登，<small>蝥弧，旗名。</small>子都自下射之，顛。<small>顛隊而死。</small>瑕叔盈又以蝥弧登，<small>瑕叔盈，鄭大夫。</small>周麾而呼曰「君登矣」，<small>周，徧也。麾，招也。</small>鄭師畢登。壬午，遂入許。許莊公奔衞。<small>奔不書，兵亂，遁逃未知所在。</small>

齊侯以許讓公，公曰：「君謂許不共，<small>不共職貢。</small>故從君討之，許既伏其罪矣，雖君有命，寡人弗敢與聞。」

乃與鄭人，鄭伯使許大夫百里奉許叔以居許東偏，<small>許叔，許莊公之弟。東偏，東鄙也。</small>曰：「天禍許國，鬼神實不逞于許君，而假手于我寡人，<small>借手于我寡德之人以討許。</small>寡人唯是一二父兄不能共億，<small>父兄，同姓羣臣。共給、億安也。</small>其敢以許自為功乎？寡人有弟，不能和協，而使餬其口於四方，<small>弟，共叔段也。餬，鬻也。段出奔在[元年](#-722)。</small>其況能久有許乎？吾子其奉許叔以撫柔此民也，吾將使獲也佐吾子。<small>獲，鄭大夫公孫獲。</small>若寡人得沒于地，<small>以壽終。</small>天其以禮悔禍于許，<small>言天加禮於許而悔禍之。</small>無寧茲許公復奉其社稷，<small>無寧，寧也。茲，此也。</small>唯我鄭國之有請謁焉，如舊昏媾，<small>謁，告也。婦之父曰昏，重昏曰媾。</small>其能降以相從也，<small>降，降心也。</small>無滋他族實偪處此，以與我鄭國爭此土也。吾子孫其覆亡之不暇，而況能禋祀許乎？<small>絜齊以享，謂之禋祀，謂許山川之祀。</small>寡人之使吾子處此，不唯許國之為，亦聊以固吾圉也。」<small>圉，邊垂也。</small>乃使公孫獲處許西偏，曰：「凡而器用財賄，無寘於許，我死乃亟去之，吾先君新邑於此，<small>此，今河南新鄭，舊鄭在京兆。</small>王室而既卑矣，周之子孫日失其序，<small>鄭亦周之子孫。</small>夫許，大岳之胤也，<small>大岳，神農之後，堯四岳也。胤，繼也。</small>天而既厭周德矣，吾其能與許爭乎？」君子謂鄭莊公於是乎有禮。禮，經國家、定社稷、序民人、利後嗣者也，許無刑而伐之，服而舍之，<small>刑，法也。</small>度德而處之，量力而行之，相時而動，無累後人，<small>我死乃亟去之，無累後人。</small>可謂知禮矣。

鄭伯使卒出豭、行出犬雞，以詛射潁考叔者。<small>百人為卒，二十五人為行，行亦卒之行列。疾射潁考叔者，故令卒及行間皆詛之。</small>君子謂鄭莊公失政刑矣！政以治民，刑以正邪，既無德政，又無威刑，是以及邪，<small>大臣不睦，又不能用刑於邪人。</small>邪而詛之，將何益矣！

---

王取鄔、劉、<small>二邑在河南緱氏縣，西南有鄔聚，西北有劉亭。</small>蒍、邘之田于鄭，<small>蒍、邘，鄭二邑。</small>而與鄭人蘇忿生之田，<small>蘇忿生，周武王司寇蘇公也。</small>溫、<small>今溫縣。</small>原、<small>在沁水縣西。</small>絺、<small>在野王縣西南。</small>樊、<small>一名陽樊，野王縣西南有陽城。</small>隰郕、<small>在懷縣西南。</small>欑茅、<small>在脩武縣北。</small>向、<small>軹縣西有地名向上。</small>盟、<small>今盟津。</small>州、<small>今州縣。</small>陘、<small>闕。</small>隤、<small>在脩武縣北。</small>懷。<small>今懷縣。凡十二邑，皆蘇忿生之田。欑茅、隤屬汲郡，餘皆屬河內。</small>君子是以知桓王之失鄭也！恕而行之，德之則也，禮之經也，己弗能有，而以與人，人之不至，不亦宜乎！<small>蘇氏叛王，十二邑王所不能有。為[桓五年](../02/#-707)從王伐鄭張本。</small>

---

鄭、息有違言，<small>以言語相違恨。</small>息侯伐鄭，鄭伯與戰于竟，息師大敗而還。<small>息國，汝南新息縣。</small>君子是以知息之將亡也！不度德、<small>鄭莊賢。</small>不量力、<small>息國弱。</small>不親親、<small>鄭、息同姓之國。</small>不徵辭、不察有罪，<small>言語相恨，當明徵其辭，以審曲直，不宜輕鬭。</small>犯五不韙而以伐人，其喪師也，不亦宜乎！<small>韙，是也。</small>

---

冬十月，鄭伯以虢師伐宋，壬戌，大敗宋師，以報其入鄭也。<small>入鄭在[十年](#-713)。</small>宋不告命，故不書。凡諸侯有命，告則書，不然則否，<small>命者，國之大事政令也，承其告辭，史乃書之于策，若所傳聞行言，非將君命，則記在簡牘而已，不得記於典策，此蓋周禮之舊制。</small>師出臧否亦如之，<small>臧否謂善惡得失也，滅而告敗，勝而告克，此皆互言，不須兩告乃書。</small>雖及滅國，滅不告敗，勝不告克，不書于策。

---

**冬十有一月壬辰，公薨。**<small>實弒，書薨又不地者，史策所諱也。</small>

羽父請殺桓公，將以求大宰。<small>大宰，官名。</small>公曰：「為其少故也，吾將授之矣，<small>授桓位。</small>使營菟裘，吾將老焉。」<small>菟裘，魯邑，在泰山梁父縣南。不欲復居魯朝，故別營外邑。</small>羽父懼，反譖公于桓公，而請弒之。公之為公子也，與鄭人戰于狐壤，止焉，<small>內諱獲，故言止。狐壤，鄭地。</small>鄭人囚諸尹氏，<small>尹氏，鄭大夫。</small>賂尹氏而禱於其主鍾巫，<small>主，尹氏所主祭。</small>遂與尹氏歸而立其主。<small>立鍾巫於魯。</small>十一月，公祭鍾巫，齊于社圃，<small>社圃，園名。</small>館于寪氏。<small>館，舍也。寪氏，魯大夫。</small>壬辰，羽父使賊弒公于寪氏，立桓公而討寪氏，有死者。<small>欲以弒君之罪加寪氏，而復不能正法誅之，傳言進退無據。</small>不書葬，不成喪也。<small>桓弒隱篡立，故喪禮不成。</small>
