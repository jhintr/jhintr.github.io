---
title: "哀公第十二"
subtitle: "494-468"
date: 2019-09-14T20:06:59+08:00
draft: false
weight: 712
js:
    - /js/toc.js
    - /js/commentary.js
---


### 哀元年 <small>前四九四</small> {#-494}

**元年春王正月，公即位。**<small>無傳。</small>

---

**楚子、陳侯、隨侯、許男圍蔡。**<small>隨世服於楚，不通中國，吳之入楚，昭王奔隨，隨人免之，卒復楚國，楚人德之，使列於諸侯，故得見經。[定六年](../11/#-504)鄭滅許，此復見者，蓋楚封之。</small>

元年春，楚子圍蔡，報柏舉也。<small>在[定四年](../11/#-506)。</small>里而栽，<small>栽，設版築。為圍壘周帀，去蔡城一里。</small>廣丈高倍，<small>壘厚一丈，高二丈。</small>夫屯晝夜九日，<small>夫，猶兵也。壘未成，故令人在壘裏屯守蔡。</small>如子西之素，<small>子西本計為壘當用九日而成。</small>蔡人男女以辨，<small>辨，別也，男女各別，係纍而出降。</small>使疆于江汝之間而還。<small>楚欲使蔡徙國，在江水之北、汝水之南，求田以自安也。蔡權聽命，故楚師還。</small>蔡於是乎請遷于吳。<small>楚既還，蔡人更叛楚就吳。為明年蔡遷州來傳。</small>

---

吳王夫差敗越于夫椒，報檇李也。<small>檇李在[定十四年](../11/#-496)。夫椒，吳郡吳縣西南大湖中椒山。</small>遂入越，越子以甲楯五千保于會稽，<small>上會稽山也，在會稽山陰縣南。</small>使大夫種因吳大宰嚭以行成。

吳子將許之，伍員曰：「不可！臣聞之『樹德莫如滋，去疾莫如盡』，昔有過澆殺斟灌，以伐斟鄩，<small>澆，寒浞子，封於過者。二斟，夏同姓諸侯，[襄四年](../09/#-569)傳曰「澆用師，滅斟灌」。</small>滅夏后相，<small>夏后相，啟孫也。后相失國，依於二斟，復為澆所滅。</small>后緡方娠，逃出自竇，<small>后緡，相妻。娠，懷身也。</small>歸于有仍，<small>后緡，有仍氏女。</small>生少康焉，為仍牧正，<small>牧官之長。</small>惎澆能戒之，<small>惎，毒也。戒，備也。</small>澆使椒求之，<small>椒，澆臣。</small>逃奔有虞，為之庖正，以除其害，<small>虞，舜後諸侯也，梁國有虞縣。庖正，掌膳羞之官，賴此以得除己害。</small>虞思於是妻之以二姚，<small>思，有虞君也。虞思自以二女妻少康。姚，虞姓。</small>而邑諸綸，<small>綸，虞邑。</small>有田一成，有衆一旅，<small>方十里為成，五百人為旅。</small>能布其德，而兆其謀，<small>兆，始。</small>以收夏衆，撫其官職，<small>[襄四年](../09/#-569)傳曰「靡自有鬲氏，收二國之燼，以滅浞而立少康」。</small>使女艾諜澆，<small>女艾，少康臣。諜，候也。</small>使季杼誘豷，<small>豷，澆弟也。季杼，少康子、后杼也。</small>遂滅過戈，復禹之績，<small>過，澆國。戈，豷國。</small>祀夏配天，不失舊物，<small>物，事也。</small>今吳不如過，而越大於少康，或將豐之，不亦難乎？<small>言與越成，是使越豐大，必為吳難。</small>句踐能親而務施，施不失人，<small>所加惠賜皆得其人。</small>親不弃勞，<small>推親愛之誠，則不遺小勞。</small>與我同壤，而世為仇讎，於是乎克而弗取，將又存之，違天而長寇讎，<small>猶言天與不取。</small>後雖悔之，不可食已！<small>食，消也。已，止也。</small>姬之衰也，日可俟也，<small>姬，吳姓。言可計日而待。</small>介在蠻夷，而長寇讎，以是求伯，必不行矣！」弗聽。退而告人曰：「越十年生聚，而十年教訓，<small>生民聚財，富而後教之。</small>二十年之外，吳其為沼乎？」<small>謂吳宮室廢壞，當為汙池。為[二十二年](#-473)越入吳起本。</small>

三月，越及吳平。吳入越不書，吳不告慶、越不告敗也。<small>嫌夷狄不與華同，故復發傳。</small>

---

**鼷鼠食郊牛，改卜牛，夏四月辛巳，郊。**<small>無傳。書過也。不言所食，所食非一處。</small>

---

夏四月，齊侯、衞侯救邯鄲，圍五鹿。<small>趙稷以邯鄲叛，范、中行氏之黨也。五鹿，晉邑。</small>

---

吳之入楚也，<small>在[定四年](../11/#-506)。</small>使召陳懷公，懷公朝國人而問焉曰：「欲與楚者右，欲與吳者左。」陳人從田，無田從黨。<small>都邑之人無田者，隨黨而立。不知所與，故直從所居，田在西者居右，在東者居左。</small>逢滑當公而進，<small>當公，不左不右。</small>曰：「臣聞國之興也以福，其亡也以禍，今吳未有福、楚未有禍，楚未可弃，吳未可從，而晉盟主也，若以晉辭吳，若何？」

公曰：「國勝君亡，非禍而何？」<small>楚為吳所勝。</small>對曰：「國之有是多矣，何必不復？小國猶復，況大國乎？臣聞國之興也，視民如傷，是其福也，<small>如傷，恐驚動。</small>其亡也，以民為土芥，是其禍也，<small>芥，草也。</small>楚雖無德，亦不艾殺其民，吳日敝於兵，暴骨如莽，<small>草之生於廣野莽莽然，故曰草莽。</small>而未見德焉，天其或者正訓楚也，<small>使懼而改過。</small>禍之適吳，其何日之有？」<small>言今至。</small>陳侯從之。

及夫差克越，乃脩先君之怨，秋八月，吳侵陳，脩舊怨也。<small>傳言吳不脩德而脩怨，所以亡。</small>

---

**秋，齊侯、衞侯伐晉。**

齊侯、衞侯會于乾侯，救范氏也。師及齊師、衞孔圉、鮮虞人伐晉，取棘蒲。<small>魯師不書，非公命也。孔圉，孔烝鉏曾孫。鮮虞，狄帥賤，故不書。</small>

---

吳師在陳，楚大夫皆懼曰：「闔廬惟能用其民，以敗我於柏舉，今聞其嗣又甚焉，將若之何？」子西曰：「二三子恤不相睦，無患吳矣！昔闔廬食不二味，居不重席，室不崇壇，<small>平地作室，不起壇也。</small>器不彤鏤，<small>彤，丹也。鏤，刻也。</small>宮室不觀，<small>觀，臺榭。</small>舟車不飾，衣服財用，擇不取費，<small>選取堅厚，不尚細靡。</small>在國，天有菑癘，<small>癘，疾疫也。</small>親巡孤寡，而共其乏困，在軍，熟食者分而後敢食，<small>必須軍士皆分熟食，不敢先食。分，猶徧也。</small>其所嘗者，卒乘與焉，<small>所嘗，甘珍，非常食。</small>勤恤其民，而與之勞逸，是以民不罷勞，死知不曠，<small>知身死不見曠弃。</small>吾先大夫子常易之，所以敗我也！<small>易，猶反也。</small>今聞夫差次有臺榭陂池焉，<small>積土為高曰臺，有木曰榭。過再宿曰次。</small>宿有妃嬙嬪御焉，<small>妃嬙，貴者，嬪御，賤者，皆內官。</small>一日之行，所欲必成，玩好必從，珍異是聚，觀樂是務，視民如讎，而用之日新，夫先自敗也已，安能敗我？」<small>為[二十二年](#-473)越滅吳起。</small>

---

冬十月，晉趙鞅伐朝歌。<small>討范、中行氏。</small>

---

**冬，仲孫何忌帥師伐邾。**<small>無傳。</small>

### 哀二年 <small>前四九三</small> {#-493}

**二年春王二月，季孫斯、叔孫州仇、仲孫何忌帥師伐邾，取漷東田及沂西田。**<small>邾人以賂，取之易也。</small>**癸巳，叔孫州仇、仲孫何忌及邾子盟于句繹。**<small>句繹，邾地。取邑，盟以要之。</small>

二年春，伐邾，將伐絞，<small>絞，邾邑。</small>邾人愛其土，故賂以漷沂之田而受盟。

---

**夏四月丙子，衞侯元卒。**<small>[定四年](../11/#-506)盟皐鼬。</small>

初，衞侯遊于郊，子南僕，<small>子南，靈公子郢也。僕，御也。</small>公曰：「余無子，將立女。」<small>蒯聵奔，無大子。</small>不對。他日又謂之，對曰：「郢不足以辱社稷，君其改圖，君夫人在堂，三揖在下，<small>三揖，卿大夫士。</small>君命衹辱。」<small>言立適當以禮，與外內同之，今君私命，事必不從，適為辱。</small>

夏，衞靈公卒。夫人曰：「命公子郢為大子，君命也。」對曰：「郢異於他子，<small>言用意不同。</small>且君沒於吾手，若有之，郢必聞之，<small>言當以臨沒為正。</small>且亡人之子輒在。」<small>輒，蒯聵之子出公也，靈公適孫。</small>乃立輒。

---

**滕子來朝。**<small>無傳。</small>

---

**晉趙鞅帥師納衞世子蒯聵于戚。**

六月乙酉，晉趙鞅納衞大子于戚。宵迷，陽虎曰：「右河而南，必至焉。」<small>是時河北流，過元城界，戚在河外，晉軍已渡河，故欲出河右而南。</small>使大子絻，<small>絻者，始發喪之服。</small>八人衰絰，偽自衞逆者，<small>欲為衞人逆，故衰絰成服。</small>告於門，哭而入，遂居之。

**秋八月甲戌，晉趙鞅帥師及鄭罕達帥師，戰于鐵，鄭師敗績。**<small>皆陳曰戰，大崩曰敗績。鐵，在戚城南。罕達，子皮孫。</small>

秋八月，齊人輸范氏粟，鄭子姚、子般送之，<small>子姚，罕達。子般，駟弘。</small>士吉射逆之。趙鞅禦之，遇於戚，陽虎曰：「吾車少，以兵車之旆與罕駟兵車先陳，<small>旆，先驅車也，以先驅車益以兵車，以示衆。</small>罕駟自後隨而從之，彼見吾貌，必有懼心，<small>晉人先陳，鄭人隨之，不知其虛實，見車多，必懼。</small>於是乎會之，<small>會，合戰。</small>必大敗之。」從之。

卜戰，龜焦，<small>兆不成。</small>樂丁曰：「詩曰『爰始爰謀，爰契我龜』，<small>樂丁，晉大夫。詩大雅，言先人事，後卜筮。</small>謀協，以故兆詢可也。」<small>詢，諮詢也。故兆，始納衞大子，卜得吉兆。言今既謀同，可不須更卜。</small>

簡子誓曰：「范氏、中行氏反易天明，<small>不事君也。</small>斬艾百姓，欲擅晉國，而滅其君，寡君恃鄭而保焉，今鄭為不道，弃君助臣，二三子順天明，從君命，經德義，除詬恥，在此行也！克敵者，上大夫受縣，下大夫受郡，<small>周書作雒篇「千里百縣，縣有四郡」。</small>士田十萬，<small>十萬畒也。</small>庶人工商遂，<small>得遂進仕。</small>人臣隷圉免，<small>去廝役。</small>志父無罪，君實圖之，<small>志父，趙簡子之一名也。言已事濟，君當圖其賞。</small>若其有罪，絞縊以戮，<small>絞，所以縊人物。</small>桐棺三寸，不設屬辟，<small>屬辟，棺之重數，王棺四重，君再重，大夫一重。</small>素車樸馬，<small>以載柩。</small>無入于兆，<small>兆，葬域。</small>下卿之罰也。」<small>為衆設賞、自設罰，所以能克敵。</small>

甲戌，將戰，郵無恤御簡子，衞大子為右，<small>郵無恤，子良也。</small>登鐵上，<small>鐵，丘名。</small>望見鄭師衆，大子懼，自投于車下，子良授大子綏而乘之，曰：「婦人也。」<small>言其怯。</small>簡子巡列曰：「畢萬匹夫也，七戰皆獲，有馬百乘，死於牖下，<small>畢萬，晉獻公卿也。皆獲有功，死於牖下，言得壽終。</small>羣子勉之，死不在寇。」<small>言有命。</small>繁羽御趙羅，宋勇為右，<small>三子，晉大夫。</small>羅無勇，麇之，<small>麇，束縛也。</small>吏詰之，御對曰：「痁作而伏。」<small>痁，瘧疾也。</small>

衞大子禱曰：「曾孫蒯聵敢昭告皇祖文王、<small>周文王。皇，大也。</small>烈祖康叔、<small>烈，顯也。</small>文祖襄公，<small>繼業守文，故曰文祖。蒯聵，襄公之孫。</small>鄭勝亂從，<small>勝，鄭聲公名。釋君助臣，為從於亂。</small>晉午在難，<small>午，晉定公名。</small>不能治亂，使鞅討之，<small>鞅，簡子名。</small>蒯聵不敢自佚，備持矛焉，<small>戎右持矛。</small>敢告無絕筋、無折骨、無面傷，以集大事，無作三祖羞，<small>集，成也。</small>大命不敢請，佩玉不敢愛。」<small>不敢愛，故以祈禱。</small>

鄭人擊簡子中肩，斃于車中，<small>斃，踣也。</small>獲其蠭旗，<small>蠭旗，旗名。</small>大子救之以戈。鄭師北，獲溫大夫趙羅。<small>羅無勇，故鄭師雖北，猶獲羅。</small>大子復伐之，鄭師大敗，獲齊粟千車，趙孟喜曰：「可矣。」<small>趙孟，簡子也。喜大子前怯，今更勇。</small>傅傁曰：「雖克鄭，猶有知在，憂未艾也。」<small>傅傁，簡子屬也。言知氏將為難，後竟有晉陽之患。</small>

初，周人與范氏田，公孫尨稅焉，<small>尨，范氏臣，為范氏收周人所與田之稅。</small>趙氏得而獻之，<small>得尨以獻簡子。</small>吏請殺之，趙孟曰：「為其主也，何罪？」止而與之田。<small>還其所稅。</small>及鐵之戰，以徒五百人宵攻鄭師，取蠭旗於子姚之幕下，獻曰：「請報主德。」追鄭師，姚、般、公孫林殿而射，前列多死，<small>晉前列。</small>趙孟曰：「國無小。」<small>言雖小國，猶有善射者。</small>

既戰，簡子曰：「吾伏弢嘔血，<small>弢，弓衣。嘔，吐也。</small>鼓音不衰，今日我上也。」<small>功為上。</small>大子曰：「吾救主於車，退敵於下，我，右之上也。」郵良曰：「我兩靷將絕，吾能止之，<small>止，使不絕。</small>我，御之上也。」駕而乘材，兩靷皆絕。<small>材，橫木。明細小也。傳言簡子不讓，下自伐。</small>

---

**冬十月，葬衞靈公。**<small>無傳。七月而葬，緩。</small>

---

**十有一月，蔡遷于州來。**<small>畏楚而請遷，故以自遷為文。</small>**蔡殺其大夫公子駟。**<small>懷土而欺大國，故罪而書名。</small>

吳洩庸如蔡納聘，而稍納師，師畢入，衆知之。<small>[元年](#-494)蔡請遷于吳，中悔，故因聘襲之。</small>蔡侯告大夫，殺公子駟以說。<small>殺駟以說吳，言不時遷，駟之為。</small>哭而遷墓，<small>將遷，與先君辭，故哭。</small>冬，蔡遷于州來。

---

### 哀三年 <small>前四九二</small> {#-492}

**三年春，齊國夏、衞石曼姑帥師圍戚。**<small>曼姑為子圍父，知其不義，故推齊使為兵首。戚不稱衞，非叛人。</small>

三年春，齊、衞圍戚，求援于中山。<small>中山，鮮虞。</small>

---

**夏四月甲午，地震。**<small>無傳。</small>

---

**五月辛卯，桓宮、僖宮災。**<small>天火曰災。</small>

夏五月辛卯，司鐸火，<small>司鐸，宮名。</small>火踰公宮，桓、僖災。<small>桓公、僖公廟。</small>救火者皆曰：「顧府。」<small>言常人愛財。</small>

南宮敬叔至，命周人出御書俟於宮，<small>敬叔，孔子弟子南宮閱。周人，司周書典籍之官。御書，進於君者也。使待命於宮。</small>曰：「庀女而不在，死。」<small>庀，具也。</small>

子服景伯至，命宰人出禮書，<small>景伯，子服何也。宰人，冢宰之屬。</small>以待命，命不共，有常刑，<small>待求之命。</small>校人乘馬，巾車脂轄，<small>校人掌馬，巾車掌車。乘馬，使四四相從，為駕之易。</small>百官官備，府庫慎守，官人肅給，<small>國有火災，恐有變難，故慎為備。</small>濟濡帷幕，鬱攸從之，<small>鬱攸，火氣也。濡物於水，出用為濟。</small>蒙葺公屋，<small>以濡物冒覆公屋。</small>自大廟始，外內以悛，<small>悛，次也。先尊後卑，以次救之。</small>助所不給，有不用命，則有常刑無赦。

公父文伯至，命校人駕乘車。<small>乘車，公車。</small>

季桓子至，御公，立于象魏之外，<small>象魏，門闕。</small>命救火者「傷人則止，財可為也」，命藏象魏，<small>周禮正月，縣教令之法于象魏，使萬民觀之，故謂其書為象魏。</small>曰：「舊章不可亡也。」

富父槐至，曰：「無備而官辦者，猶拾瀋也。」<small>槐，富父終生之後。瀋，汁也。言不備而責辦，不可得。</small>於是乎去表之稾，<small>表，表火道，風所向者，去其稾積。</small>道還公宮。<small>開除道周帀公宮，使火無相連。</small>

孔子在陳，聞火曰：「其桓僖乎？」<small>言桓僖親盡而廟不毀，宜為天所災。</small>

---

**季孫斯、叔孫州仇帥師城啟陽。**<small>無傳。魯黨范氏，故懼晉，比年四城。啟陽，今琅邪開陽縣。</small>

---

**宋樂髡帥師伐曹。**<small>無傳。</small>

---

劉氏、范氏世為昏姻，<small>劉氏，周卿士。范氏，晉大夫。</small>萇弘事劉文公，<small>為之屬大夫。</small>故周與范氏，趙鞅以為討，<small>責周與范氏。</small>六月癸卯，周人殺萇弘。<small>終違天之禍。</small>

---

**秋七月丙子，季孫斯卒。**

秋，季孫有疾，命正常曰：「無死！<small>正常，桓子之寵臣，欲付以後事，故勑令勿從己死。</small>南孺子之子男也，則以告而立之，<small>南孺子，季桓子之妻。言若生男，告公而立之。</small>女也，則肥也可。」<small>肥，康子也。</small>

季孫卒，康子即位。既葬，康子在朝，<small>在公朝也。</small>南氏生男，正常載以如朝，告曰：「夫子有遺言，命其圉臣曰『南氏生男，則以告於君與大夫而立之』，今生矣，男也，敢告。」遂奔衞。

康子請退，<small>退，辟位也。</small>公使共劉視之，<small>共劉，魯大夫。</small>則或殺之矣，乃討之。<small>討殺者。</small>召正常，正常不反。<small>畏康子也。傳備言季氏家事。</small>

---

**蔡人放其大夫公孫獵于吳。**<small>無傳。公子駟之黨。</small>

---

**冬十月癸卯，秦伯卒。**<small>無傳。不書名，未同盟。</small>

---

**叔孫州仇、仲孫何忌帥師圍邾。**<small>無傳。</small>

---

冬十月，晉趙鞅圍朝歌，師于其南。<small>范、中行所在。</small>荀寅伐其郛，<small>伐其北郭圍。</small>使其徒自北門入，己犯師而出，<small>荀寅使在外救己之徒擊趙氏圍之北門，因外內攻得出。</small>癸丑，奔邯鄲。

十一月，趙鞅殺士皐夷，惡范氏也。<small>惡范氏而殺其族，言遷怒。</small>

---

### 哀四年 <small>前四九一</small> {#-491}

**四年春王二月庚戌，盜殺蔡侯申。**<small>賤者故稱盜。不言弒其君，賤盜也。</small>**蔡公孫辰出奔吳。**<small>弒君賊之黨，故書名。</small>**==夏，蔡殺其大夫公孫姓、公孫霍。==**<small>皆弒君黨。</small>

四年春，蔡昭侯將如吳，諸大夫恐其又遷也，承<small>承音懲，蓋楚言。</small>公孫翩，逐而射之，入於家人而卒。<small>翩，蔡大夫。</small>以兩矢門之，衆莫敢進，<small>翩以矢自守其門。</small>文之鍇後至，<small>鍇，蔡大夫。</small>曰：「如牆而進，多而殺二人。」<small>併行如牆俱進。</small>鍇執弓而先，翩射之中肘，鍇遂殺之。故逐公孫辰，而殺公孫姓、公孫盱。<small>盱，即霍也。</small>

---

**葬秦惠公。**<small>無傳。</small>

---

**宋人執小邾子。**<small>無傳。邾子無道於其民，故稱人以執。</small>

---

**~~夏，蔡殺其大夫公孫姓、公孫霍。~~**

---

**晉人執戎蠻子赤，歸于楚。**<small>晉恥為楚執諸侯，故稱人以告，若蠻子不道於其民也。赤本屬楚，故言歸。</small>

夏，楚人既克夷虎，<small>夷虎，蠻夷叛楚者。</small>乃謀北方。左司馬眅、申公壽餘、葉公諸梁致蔡於負函，<small>三子，楚大夫也。此蔡之故地人民，楚因以為邑。致之者，會其衆也。</small>致方城之外於繒關，<small>負函、繒關皆楚地。</small>曰：「吳將泝江入郢，<small>逆流曰泝。</small>將奔命焉。」為一昔之期，襲梁及霍，<small>偽辭當備吳，夜結期，明日便襲梁霍，使不知之。梁，河南梁縣西南故城也，梁南有霍陽山，皆蠻子之邑也。</small>單浮餘圍蠻氏，蠻氏潰，<small>浮餘，楚大夫。</small>蠻子赤奔晉陰地。<small>陰地，河南山北，自上雒以東至陸渾。</small>

司馬起豐析與狄戎，<small>楚司馬眅也。析縣，屬南鄉郡，析南有豐鄉，皆楚邑。發此二邑人及戎狄。</small>以臨上雒，左師軍于菟和，<small>菟和山，在上雒東也。</small>右師軍于倉野，<small>倉野，在上雒縣。</small>使謂陰地之命大夫士蔑，<small>命大夫，別縣監尹。</small>曰：「晉楚有盟，好惡同之，若將不廢，寡君之願也，不然，將通於少習以聽命。」<small>少習，商縣武關也。將大開武關道以伐晉。</small>

士蔑請諸趙孟，趙孟曰：「晉國未寧，安能惡於楚？必速與之。」<small>未寧，時有范、中行之難。</small>士蔑乃致九州之戎，<small>九州戎在晉陰地陸渾者。</small>將裂田以與蠻子而城之，<small>以詐蠻子。</small>且將為之卜，<small>卜城。</small>蠻子聽卜，遂執之，與其五大夫，以畀楚師于三戶。<small>今丹水縣北三戶亭。</small>司馬致邑立宗焉，以誘其遺民，<small>楚復詐為蠻子作邑，立其宗主。</small>而盡俘以歸。

---

**城西郛。**<small>無傳。魯西郭，備晉也。</small>

**六月辛丑，亳社災。**<small>無傳。天火也。亳社，殷社，諸侯有之，所以戒亡國。</small>

---

秋七月，齊陳乞、弦施、衞甯跪救范氏。<small>陳乞，僖子。弦施，弦多。</small>庚午，圍五鹿。<small>五鹿，晉邑。</small>

---

**秋八月甲寅，滕子結卒。**<small>無傳。同盟於皐鼬。</small>

---

九月，趙鞅圍邯鄲。

冬十一月，邯鄲降，荀寅奔鮮虞，趙稷奔臨。<small>臨，晉邑。</small>

---

**冬十有二月，葬蔡昭公。**<small>無傳。亂故，是以緩。</small>

**葬滕頃公。**<small>無傳。</small>

---

十二月，弦施逆之，遂墮臨。國夏伐晉，取邢、任、欒、鄗、逆畤、陰人、盂、壺口。<small>八邑，晉地。欒，在趙國平棘縣西北。鄗，即高邑縣也。路縣東有壺口關。</small>會鮮虞，納荀寅于柏人。<small>晉邑也，今趙國柏人縣也。弦施與鮮虞會也。</small>

### 哀五年 <small>前四九〇</small> {#-490}

五年春，晉圍柏人，荀寅、士吉射奔齊。初，范氏之臣王生惡張柳朔，言諸昭子，使為柏人，<small>為柏人宰也。昭子，范吉射也。</small>昭子曰：「夫非而讎乎？」對曰：「私讎不及公，<small>公家之事也。</small>好不廢過，惡不去善，義之經也，臣敢違之？」及范氏出，<small>出柏人奔齊。</small>張柳朔謂其子：「爾從主，勉之！我將止死，王生授我矣，<small>授我死節。</small>吾不可以僭之。」遂死於柏人。<small>為吉射距晉戰死。</small>

---

**五年春，城毗。**<small>無傳。備晉也。</small>

---

**夏，齊侯伐宋。**<small>無傳。</small>

---

**晉趙鞅帥師伐衞。**

夏，趙鞅伐衞，范氏之故也。遂圍中牟。<small>衞助范氏故也。</small>

---

**秋九月癸酉，齊侯杵臼卒。**<small>再同盟也。</small>

齊燕姬生子，不成而死，<small>燕姬，景公夫人。不成，未冠也。</small>諸子鬻姒之子荼嬖，<small>諸子，庶公子也。鬻姒，景公妾。荼，安孺子。</small>諸大夫恐其為大子也，言於公曰：「君之齒長矣，未有大子，若之何？」公曰：「二三子！間於憂虞，則有疾疢，亦姑謀樂，何憂於無君？」<small>景公意欲立荼而未發，故以此言塞大夫請。</small>公疾，使國惠子、高昭子立荼，<small>惠子，國夏。昭子，高張。</small>寘羣公子於萊，<small>萊，齊東鄙邑。</small>秋，齊景公卒。

冬十月，公子嘉、公子駒、公子黔奔衞，公子鉏、公子陽生來奔。<small>皆景公子在萊者。</small>萊人歌之曰：「景公死乎不與埋，三軍之事乎不與謀，師乎師乎，何黨之乎？」<small>師，衆也。黨，所也。之，往也。稱謚，蓋葬後而為此歌。哀羣公子失所。</small>

**冬，叔還如齊。**

**閏月，葬齊景公。**<small>無傳。</small>

---

鄭駟秦富而侈，嬖大夫也，而常陳卿之車服於其庭，鄭人惡而殺之。子思曰：「詩曰『不解于位，民之攸塈』，<small>子思，子產子國參也。詩大雅。攸，所也。塈，息也。</small>不守其位而能久者，鮮矣！商頌曰『不僭不濫，不敢怠皇，命以多福』。」<small>僭，差也。濫，溢也。皇，暇也。言駟秦違詩商頌，故受禍。</small>

---

### 哀六年 <small>前四八九</small> {#-489}

**六年春，城邾瑕。**<small>無傳。備晉也。任城亢父縣北有邾婁城。</small>

---

**晉趙鞅帥師伐鮮虞。**

六年春，晉伐鮮虞，治范氏之亂也。<small>[四年](#-491)鮮虞納荀寅于柏人。</small>

---

**吳伐陳。**

吳伐陳，復脩舊怨也。<small>[元年](#-494)未得志故也。</small>楚子曰：「吾先君與陳有盟，不可以不救。」乃救陳，師于城父。<small>陳盟在[昭十三年](#-529)。</small>

---

**夏，齊國夏及高張來奔。**<small>二子阿君，廢長立少，既受命，又不能全，書名罪之也。</small>

齊陳乞偽事高國者，<small>高張、國夏受命立荼，陳乞欲害之，故先偽事焉。</small>每朝，必驂乘焉，所從，必言諸大夫，<small>言其罪過。</small>曰：「彼皆偃蹇，將弃子之命。」<small>偃蹇，驕敖。</small>皆曰：「高國得君，<small>得君寵也。</small>必偪我，盍去諸？固將謀子，子早圖之，圖之，莫如盡滅之！需，事之下也。」<small>需，疑也。</small>及朝，則曰：「彼虎狼也，見我在子之側，殺我無日矣，請就之位。」<small>欲與諸大夫謀高國，故求就之。</small>又謂諸大夫曰：「二子者禍矣，恃得君而欲謀二三子，曰『國之多難，貴寵之由，盡去之而後君定』，既成謀矣，盍及其未作也，先諸？作而後悔，亦無及也。」大夫從之。

夏六月戊辰，陳乞、鮑牧<small>牧，鮑圉孫。</small>及諸大夫以甲入于公宮，昭子聞之，與惠子乘如公，戰于莊，敗。<small>高國敗也。莊，六軌之道。</small>國人追之，國夏奔莒，遂及高張、晏圉、弦施來奔。<small>圉，晏嬰之子。圉、施不書，非卿。</small>

---

**叔還會吳于柤。**<small>無傳。</small>

---

**秋七月庚寅，楚子軫卒。**<small>未同盟而赴以名。</small>

秋七月，楚子在城父，將救陳，卜戰不吉，卜退不吉，王曰：「然則死也！再敗楚師，不如死，<small>前已敗於柏舉，今若退還，亦是敗。</small>弃盟逃讎，亦不如死，死一也，其死讎乎？」命公子申為王，不可，則命公子結，亦不可，則命公子啟，<small>申，子西。結，子期。啟，子閭。皆昭王兄。</small>五辭而後許。將戰，王有疾，庚寅，昭王攻大冥，卒于城父。<small>大冥，陳地，吳師所在。</small>

子閭退曰：「君王舍其子而讓，羣臣敢忘君乎？從君之命，順也，<small>從命許立。</small>立君之子，亦順也，二順不可失也。」與子西、子期謀，潛師閉塗，逆越女之子章，立之而後還。<small>潛師，密發也。閉塗，不通外使也。越女，昭王妾。章，惠王。</small>

是歲也，有雲如衆赤鳥，夾日以飛三日，楚子使問諸周大史，周大史曰：「其當王身乎？<small>日為人君，妖氣守之，故以為當王身。雲在楚上，唯楚見之，故禍不及他國。</small>若禜之，可移於令尹、司馬。」<small>禜，禳祭。</small>王曰：「除腹心之疾，而寘諸股肱，何益？不穀不有大過，天其夭諸，有罪受罰，又焉移之？」遂弗禜。

初，昭王有疾，卜曰：「河為祟。」王弗祭。大夫請祭諸郊，王曰：「三代命祀，祭不越望，<small>諸侯望祀竟內山川星辰。</small>江漢雎漳，楚之望也，<small>四水在楚界。</small>禍福之至，不是過也，不穀雖不德，河非所獲罪也。」遂弗祭。

孔子曰：「楚昭王知大道矣，其不失國也宜哉！夏書曰『惟彼陶唐，帥彼天常，<small>逸書。言堯循天之常道。</small>有此冀方，今失其行，亂其紀綱，乃滅而亡』，<small>滅亡，謂夏桀也。唐虞及夏同都冀州，不易地而亡，由於不知大道故。</small>又曰『允出茲在茲』，由己率常，可矣。」<small>又逸書。言信出己，則福亦在己。</small>

---

**齊陽生入于齊。**<small>為陳乞所逆，故書入。</small>

八月，齊邴意茲來奔。<small>高國黨。</small>

陳僖子使召公子陽生，<small>召在七月，今在八月下，記事之次。</small>陽生駕而見南郭且于，<small>且于，齊公子鉏，在魯南郭。</small>曰：「嘗獻馬於季孫，不入於上乘，故又獻此，請與子乘之。」<small>畏在家人聞其言，故欲二人共載，以試馬為辭。</small>出萊門而告之故。<small>魯郭門也。</small>闞止知之，先待諸外，<small>闞止，陽生家臣、子我也。待外，欲俱去。</small>公子曰：「事未可知，反與壬也處。」<small>壬，陽生子簡公。</small>戒之，遂行。<small>戒使無洩言。</small>逮夜，至於齊，國人知之，<small>故以昏至，不欲令人知也。國人知而不言，言陳氏得衆。</small>僖子使子士之母養之，<small>隱於僖子家內。子士母，僖子妾。</small>與饋者皆入，<small>陳僖子又令陽生隨饋食之人入處公宮。</small>冬十月丁卯，立之。

將盟，<small>盟諸大夫。</small>鮑子醉而往，其臣差車鮑點<small>點，鮑牧臣也。差車，主車之官。</small>曰：「此誰之命也？」陳子曰：「受命于鮑子。」遂誣鮑子曰：「子之命也。」<small>見其醉，故誣之。</small>鮑子曰：「女忘君之為孺子牛而折其齒乎？而背之也。」<small>孺子，荼也。景公嘗銜繩為牛，使荼牽之，荼頓地，故折其齒。</small>悼公稽首，<small>悼公，陽生。</small>曰：「吾子奉義而行者也，若我可，不必亡一大夫，<small>言己可為君，必不怨鮑子。</small>若我不可，不必亡一公子，<small>公子，自謂也。恐鮑子殺己，故要之。</small>義則進，否則退，敢不唯子是從？廢興無以亂，則所願也。」鮑子曰：「誰非君之子？」乃受盟。<small>言陽生亦君之子，固可立。</small>使胡姬以安孺子如賴，<small>胡姬，景公妾也。賴，齊邑。安，號也。</small>去鬻姒，<small>荼之母。</small>殺王甲，拘江說，囚王豹于句竇之丘。<small>三子，景公嬖臣，荼之黨也。</small>

**齊陳乞弒其君荼。**<small>弒荼者，朱毛與陽生也，而書陳乞，所以明乞立陽生而荼見弒，則禍由乞始也。楚比劫立，陳乞流涕，子家憚老，皆疑於免罪，故春秋明而書之，以為弒主。</small>

公使朱毛告於陳子，<small>朱毛，齊大夫。</small>曰：「微子則不及此，然君異於器，不可以二，器二不匱，君二多難，敢布諸大夫。」僖子不對，而泣曰：「君舉不信羣臣乎？<small>舉，皆也。</small>以齊國之困，困又有憂，<small>內有飢荒之困，又有兵革之憂。</small>少君不可以訪，是以求長君，庶有能容羣臣乎？不然，夫孺子何罪？」毛復命，公悔之，<small>悔失言。</small>毛曰：「君大訪於陳子，而圖其小可也。」<small>大謂國政，小謂殺荼。</small>使毛遷孺子於駘，不至，殺諸野幕之下，葬諸殳冒淳。<small>恐駘人不從，故毛駐於野，張帳而殺之。駘，齊邑。殳冒淳，地名。實以冬殺，經書秋者，史書秋記始事，遂連其死，通以冬告魯。</small>

---

**冬，仲孫何忌帥師伐邾。**<small>無傳。</small>

---

**宋向巢帥師伐曹。**<small>無傳。</small>

---

### 哀七年 <small>前四八八</small> {#-488}

**七年春，宋皇瑗帥師侵鄭。**

七年春，宋師侵鄭，鄭叛晉故也。<small>[定八年](../11/#-502)鄭始叛。</small>

---

**晉魏曼多帥師侵衞。**

晉師侵衞，衞不服也。<small>[五年](#-490)晉伐衞，至今未服。</small>

---

**夏，公會吳于鄫。**<small>鄫，今琅邪鄫縣。</small>

夏，公會吳于鄫。<small>吳欲霸中國。</small>吳來徵百牢，子服景伯對曰：「先王未之有也。」吳人曰：「宋百牢我，<small>是時吳過宋，得百牢。</small>魯不可以後宋，且魯牢晉大夫過十，<small>晉大夫，范鞅也。在[昭二十一年](../10/#-521)。</small>吳王百牢，不亦可乎？」景伯曰：「晉范鞅貪而弃禮，以大國懼敝邑，故敝邑十一牢之，君若以禮命於諸侯，則有數矣，<small>有常數。</small>若亦弃禮，則有淫者矣，<small>淫，過也。</small>周之王也，制禮，上物不過十二，<small>上物，天子之牢。</small>以為天之大數也，<small>天有十二次，故制禮象之。</small>今弃周禮，而曰必百牢，亦唯執事。」吳人弗聽。景伯曰：「吳將亡矣！弃天而背本，<small>違周為背本。</small>不與，必弃疾於我。」<small>放弃凶疾，來伐擊我。</small>乃與之。

大宰嚭召季康子，<small>嚭，吳大夫。</small>康子使子貢辭，大宰嚭曰：「國君道長，<small>言君長大於道路。</small>而大夫不出門，此何禮也？」對曰：「豈以為禮？畏大國也！<small>畏大國，不敢虛國盡行。</small>大國不以禮命於諸侯，苟不以禮，豈可量也？寡君既共命焉，其老豈敢弃其國？大伯端委以治周禮，仲雍嗣之，斷髮文身，臝以為飾，豈禮也哉？有由然也。」<small>大伯，周大王之長子，仲雍，大伯弟也，大伯、仲雍讓其弟季歷，俱適荊蠻，遂有民衆，大伯卒，無子，仲雍嗣立，不能行禮致化，故效吳俗，言其權時制宜，以辟災害，非以為禮也。端委，禮衣也。</small>反自鄫，以吳為無能為也。<small>弃禮，知其不能霸也。</small>

**秋，公伐邾。八月己酉，入邾，以邾子益來。**<small>他國言歸，於魯言來，內外之辭。</small>

季康子欲伐邾，乃饗大夫以謀之，子服景伯曰：「小所以事大，信也，大所以保小，仁也，背大國不信，<small>大國，吳也。</small>伐小國不仁，民保於城，城保於德，失二德者危，將焉保？」<small>二德，信與仁也。</small>孟孫曰：「二三子以為何如？<small>怪諸大夫不言，故指問之。</small>惡賢而逆之？」<small>孟孫賢景伯，欲使大夫不逆其言。惡，猶安也。</small>對曰：「禹合諸侯於塗山，執玉帛者萬國，<small>諸大夫對也。諸侯執玉，附庸執帛。塗山，在壽春東北。</small>今其存者，無數十焉，唯大不字小，小不事大也，<small>言諸侯相伐，古來以然。</small>知必危，何故不言？<small>知伐邾必危自當言，今不言者，不危故也。大夫以答孟孫所怪，且阿附季孫。</small>魯德如邾，而以衆加之，可乎？」<small>孟孫忿答大夫，今魯德無以勝邾，但欲恃衆，可乎？言不可。</small>不樂而出。<small>季孟意異，佞直不同，故罷饗。</small>

秋，伐邾，及范門，<small>邾郭門也。</small>猶聞鐘聲，<small>邾不禦寇。</small>大夫諫，不聽，茅成子請告於吳，<small>成子，邾大夫茅夷鴻。</small>不許，曰：「魯擊柝聞於邾，<small>言以近。</small>吳二千里，不三月不至，何及於我？且國內豈不足？」<small>言足以距魯。</small>成子以茅叛。<small>高平西南有茅鄉亭。</small>

師遂入邾，處其公宮，衆師晝掠。<small>虜掠取財物也。</small>邾衆保于繹，<small>繹，邾山也，在鄒縣北。</small>師宵掠，以邾子益來。<small>益，邾隱公也。晝夜掠，傳言康子無法。</small>獻于亳社，<small>以其亡國與殷同。</small>囚諸負瑕，負瑕故有繹。<small>負瑕，魯邑，高平南平陽縣西北有瑕丘城。前者魯得邾之繹民，使在負瑕，故使相就以辱之。</small>

邾茅夷鴻以束帛乘韋自請救於吳，<small>無君命，故言自。</small>曰：「魯弱晉而遠吳，馮恃其衆，<small>馮，依。</small>而背君之盟，辟君之執事，<small>辟，陋。</small>以陵我小國，邾非敢自愛也，懼君威之不立，君威之不立，小國之憂也！若夏盟於鄫衍，<small>鄫衍，即鄫也。鄫盟不書，吳行夷禮，禮儀不典，非所以結信義，故不錄。</small>秋而背之，成求而不違，<small>言魯成其所求，無違逆也。</small>四方諸侯其何以事君？且魯賦八百乘，君之貳也，<small>貳，敵也。魯以八百乘之賦貢於吳，言其國大。</small>邾賦六百乘，君之私也，<small>為私屬。</small>以私奉貳，唯君圖之！」吳子從之。<small>為明年吳伐我傳。</small>

---

**宋人圍曹。冬，鄭駟弘帥師救曹。**

宋人圍曹。鄭桓子思曰：「宋人有曹，鄭之患也，不可以不救。」<small>桓，謚。</small>冬，鄭師救曹，侵宋。

### 哀八年 <small>前四八七</small> {#-487}

**八年春王正月，宋公入曹，以曹伯陽歸。**<small>曹人背晉而奸宋，是以致討。宋公既還，而不忍褚師之詬，怒而反兵，一舉滅曹，滅非本志，故以入告。</small>

初，曹人或夢衆君子立于社宮，<small>社宮，社也。</small>而謀亡曹，曹叔振鐸請待公孫彊，許之，<small>振鐸，曹始祖。</small>旦而求之，曹無之，戒其子曰：「我死，爾聞公孫彊為政，必去之。」及曹伯陽即位，好田弋，曹鄙人公孫彊好弋，獲白鴈，獻之，且言田弋之說，說之，因訪政事，大說之，有寵，使為司城以聽政，夢者之子乃行。彊言霸說於曹伯，曹伯從之，乃背晉而奸宋，宋人伐之，晉人不救，築五邑於其郊，曰黍丘、揖丘、大城、鐘、邘。<small>為明年入曹傳也。梁國下邑縣西南有黍丘亭。</small>

八年春，宋公伐曹。將還，褚師子肥殿，<small>子肥，宋大夫。</small>曹人詬之，不行，<small>詬，詈辱也。不行，殿兵止也。</small>師待之，公聞之怒，命反之，遂滅曹，執曹伯及司城彊以歸，殺之。<small>終曹人之夢。</small>

---

**吳伐我。**

吳為邾故，將伐魯，問於叔孫輒，<small>問可伐不。輒，故魯人。</small>叔孫輒對曰：「魯有名而無情，<small>有大國名，無情實。</small>伐之，必得志焉。」退而告公山不狃，<small>不狃，亦故魯人。</small>公山不狃曰：「非禮也！君子違不適讎國，<small>違，奔亡也。</small>未臣而有伐之，奔命焉死之可也，<small>未臣所適之國，若有伐本國者，則可還奔命死其難。</small>所託也則隱，<small>曾所因託，則為之隱惡。</small>且夫人之行也，不以所惡廢鄉，<small>不以其私怨惡，廢弃其鄉黨之好。</small>今子以小惡而欲覆宗國，不亦難乎？<small>輒，魯公族，故謂之宗國。</small>若使子率，子必辭，王將使我。」子張病之。<small>子張，輒也。</small>

王問於子洩，<small>子洩，不狃。</small>對曰：「魯雖無與立，<small>緩時若無能自立。</small>必有與斃，<small>急則人人知懼，皆將同死戰。</small>諸侯將救之，未可以得志焉！晉與齊楚輔之，是四讎也，<small>與魯而四。</small>夫魯，齊晉之脣，脣亡齒寒，君所知也，不救何為？」

三月，吳伐我，子洩率，故道險從武城。<small>故由險道，欲使魯成備。</small>初，武城人或有因於吳竟田焉，<small>僑田吳界。</small>拘鄫人之漚菅者，曰：「何故使吾水滋？」<small>鄫人亦僑田吳。滋，濁也。</small>及吳師至，拘者道之，以伐武城，克之。<small>鄫人教吳必可克。</small>王犯嘗為之宰，澹臺子羽之父好焉，國人懼。<small>王犯，吳大夫，故嘗奔魯，為武城宰。澹臺子羽，武城人，孔子弟子也，其父與王犯相善，國人懼其為內應。</small>懿子謂景伯：「若之何？」對曰：「吳師來斯，與之戰，何患焉？且召之而至，又何求焉？」<small>言犯盟伐邾，所以召吳。</small>

吳師克東陽而進，舍於五梧，明日，舍於蠶室。<small>三邑，魯地。</small>公賓庚、公甲叔子與戰于夷，獲叔子與析朱鉏，<small>公賓庚、公甲叔子并析朱鉏為三人，皆同車，傳互言之。</small>獻於王，王曰：「此同車必使能，國未可望也。」<small>同車能俱死，是國能使人，故不可望得。</small>

明日，舍于庚宗，遂次於泗上。微虎欲宵攻王舍，<small>微虎，魯大夫。</small>私屬徒七百人，三踊於幕庭，<small>於帳前設格，令士試躍之。</small>卒三百人，有若與焉。<small>卒，終也，終得三百人任行。有若，孔子弟子，與在三百人中。</small>及稷門之內，<small>三百人行至稷門。</small>或謂季孫曰：「不足以害吳，而多殺國士，不如已也。」乃止之。吳子聞之，一夕三遷。<small>畏微虎。</small>

吳人行成。<small>求與魯成。</small>將盟，景伯曰：「楚人圍宋，易子而食，析骸而爨，<small>在[宣十五年](../07/#-594)。</small>猶無城下之盟，我未及虧，而有城下之盟，是弃國也！吳輕而遠，不能久，將歸矣！請少待之。」弗從。景伯負載造於萊門，<small>以言不見從，故負載書，將欲出盟。</small>乃請釋子服何於吳，吳人許之，以王子姑曹當之而後止。<small>釋，舍也。魯人不以盟為了，欲因留景伯為質於吳，既得吳之許，復求吳王之子以交質，吳人不欲留王子，故遂兩止。</small>吳人盟而還。<small>不書盟，恥吳夷。</small>

---

**夏，齊人取讙及闡。**<small>不書伐，兵未加而魯與之邑。闡，在東平剛縣北。</small>

齊悼公之來也，<small>在[五年](#-490)。</small>季康子以其妹妻之，即位而逆之，季魴侯通焉，<small>魴侯，康子叔父。</small>女言其情，弗敢與也，齊侯怒，夏五月，齊鮑牧帥師伐我，取讙及闡。

或譖胡姬於齊侯，<small>胡姬，景公妾。</small>曰：「安孺子之黨也。」六月，齊侯殺胡姬。<small>傳言齊侯無道，所以不終。</small>

**歸邾子益于邾。**

齊侯使如吳請師，將以伐我，乃歸邾子。<small>齊未得季姬，故請師也。吳前為邾討魯，懼二國同心，故歸邾子。</small>邾子又無道，吳子使大宰子餘討之，<small>子餘，大宰嚭。</small>囚請樓臺，栫之以棘，<small>栫，雍也。</small>使諸大夫奉大子革以為政。<small>革，邾大子、桓公也。為[十年](#-485)邾子來奔傳。</small>

**秋七月。**

秋，及齊平。九月，臧賓如如齊涖盟。<small>賓如，臧會子。</small>齊閭丘明來涖盟，<small>明，閭丘嬰之子也。盟不書，諱略之。</small>且逆季姬以歸，嬖。<small>季姬，魴侯所通者。</small>

鮑牧又謂羣公子曰：「使女有馬千乘乎？」<small>有馬千乘，使為君也。鮑牧本不欲立陽生，故諷動羣公子。</small>公子愬之，公謂鮑子：「或譖子，子姑居於潞以察之，<small>潞，齊邑。</small>若有之，則分室以行，若無之，則反子之所。」出門，使以三分之一行，半道，使以二乘，及潞，麇之以入，遂殺之。<small>麇，亦束縳。</small>

---

**冬十有二月癸亥，杞伯過卒。**<small>無傳。未同盟而赴以名。</small>

---

**齊人歸讙及闡。**<small>不言來，命歸之無旨使也。</small>

冬十二月，齊人歸讙及闡，季姬嬖故也。

### 哀九年 <small>前四八六</small> {#-486}

九年春，齊侯使公孟綽辭師于吳，<small>齊與魯平，故辭吳師。</small>吳子曰：「昔歲寡人聞命，今又革之，不知所從，將進受命於君。」<small>為[十年](#-485)吳伐齊傳。</small>

---

**九年春王二月，葬杞僖公。**<small>無傳。三月而葬，速。</small>

---

**宋皇瑗帥師，取鄭師于雍丘。**<small>書取，覆而敗之。雍丘縣屬陳留。</small>

鄭武子賸之嬖許瑕求邑，無以與之，<small>賸，罕達也。瑕，武子之屬。</small>請外取，許之，<small>瑕請取於他國。</small>故圍宋雍丘。宋皇瑗圍鄭師，<small>許瑕師。</small>每日遷舍，<small>作壘塹成，輒徙舍，合其圍。</small>壘合，鄭師哭，子姚救之，大敗。<small>子姚，武子賸也。</small>二月甲戌，宋取鄭師于雍丘，使有能者無死，<small>惜其能也。</small>以郟張與鄭羅歸。<small>鄭之有能者。</small>

---

**夏，楚人伐陳。**

夏，楚人伐陳，陳即吳故也。

---

**秋，宋公伐鄭。**

宋公伐鄭。<small>報雍丘。</small>

---

秋，吳城邗，溝通江淮。<small>於邗江築城，穿溝東北通射陽湖，西北至末口入淮，通糧道也，今廣陵韓江是。</small>

---

晉趙鞅卜救鄭，遇水適火，<small>水火之兆。</small>占諸史趙、史墨、史龜。<small>皆晉史。</small>史龜曰：「是謂沈陽，<small>火陽，得水故沈。</small>可以興兵，<small>兵，陰類也，故可以興兵。</small>利以伐姜，不利子商，<small>姜，齊姓。子商，謂宋。</small>伐齊則可，敵宋不吉。」

史墨曰：「盈，水名也，子，水位也，<small>趙鞅姓盈，宋姓子，水盈坎乃行，子姓又得北方水位。</small>名位敵，不可干也，<small>二水俱盛，故言不可干。</small>炎帝為火師，<small>神農有火瑞，以火名官。</small>姜姓其後也，水勝火，伐姜則可。」

史趙曰：「是謂如川之滿，不可游也，<small>既盈而得水位，故為如川之滿，不可馮游，言其波流盛。</small>鄭方有罪，不可救也，<small>鄭以嬖寵伐人，故以為有罪。</small>救鄭則不吉，不知其他。」<small>救鄭則當伐宋，故不吉也。</small>

陽虎以周易筮之，遇泰<small>乾下坤上泰。</small>之需，<small>乾下坎上需。泰六五變。</small>曰：「宋方吉，不可與也！<small>不可與戰。泰六五曰「帝乙歸妹，以祉元吉」。帝乙，紂父，五為天子，故稱帝乙。陰而得中，有似王者嫁妹，得如其願，受福祿而大吉。</small>微子啟，帝乙之元子也，宋鄭，甥舅也，<small>宋鄭為昏姻甥舅之國，宋為微子之後，今卜得帝乙之卦，故以為宋吉。</small>祉，祿也，若帝乙之元子歸妹而有吉祿，我安得吉焉？」乃止。<small>吉在彼，則我伐之為不吉。</small>

---

**冬十月。**

冬，吳子使來，儆師伐齊。<small>前年齊與吳謀伐魯，齊既與魯成而止，故吳恨之，反與魯謀伐齊。</small>

---

### 哀十年 <small>前四八五</small> {#-485}

**十年春王二月，邾子益來奔。**

十年春，邾隱公來奔，齊甥也，故遂奔齊。<small>終子貢之言。</small>

---

**公會吳伐齊。**<small>書會，從不與謀。</small>

公會吳子、邾子、郯子伐齊南鄙，師于鄎。<small>鄎，齊地。邾郯不書，兵并屬吳，不列於諸侯。</small>

**三月戊戌，齊侯陽生卒。**<small>以疾赴，故不書弒。</small>

齊人弒悼公，赴于師，<small>以說吳。</small>吳子三日哭于軍門之外。

徐承帥舟師，將自海入齊，齊人敗之，吳師乃還。<small>承，吳大夫。</small>

---

**夏，宋人伐鄭。**<small>無傳。</small>

---

**晉趙鞅帥師侵齊。**

夏，趙鞅帥師伐齊。<small>經書侵，以侵告。</small>大夫請卜之，趙孟曰：「吾卜，於此起兵，<small>謂往歲卜伐宋不吉，利以伐姜，故今興兵。</small>事不再令，<small>再令，瀆也。</small>卜不襲吉，<small>襲，重也。</small>行也。」於是乎取犂及轅，<small>犂，一名隰，濟南有隰陰縣。祝阿縣西有轅城。</small>毀高唐之郭，侵及賴而還。

**五月，公至自伐齊。**<small>無傳。</small>

**葬齊悼公。**<small>無傳。</small>

---

**衞公孟彄自齊歸于衞。**<small>無傳。書歸，齊納之。</small>

---

**薛伯夷卒。**<small>無傳。赴以名，故書。</small>

**秋，葬薛惠公**<small>無傳。</small>

---

秋，吳子使來，復儆師。<small>伐齊未得志故。為明年吳伐齊傳。</small>

---

**冬，楚公子結帥師伐陳，吳救陳。**<small>季子不書，陳人來告不以名。</small>

冬，楚子期伐陳，<small>陳即吳故。</small>吳延州來季子救陳，謂子期曰：「二君不務德，<small>二君，吳楚。</small>而力爭諸侯，民何罪焉？我請退，以為子名，務德而安民。」乃還。<small>季子，吳王壽夢少子也，壽夢以[襄十二年](../09/#-561)卒，至今七十七歲，壽夢卒，季子已能讓國，年當十五六，至今蓋九十餘。</small>

---

### 哀十一年 <small>前四八四</small> {#-484}

**十有一年春，齊國書帥師伐我。**

十一年春，齊為鄎故，<small>鄎在前年。</small>國書、高無丕帥師伐我，及清。<small>清，齊地，濟北盧縣東有清亭。</small>季孫謂其宰冉求，<small>冉求，魯人，孔子弟子。</small>曰：「齊師在清，必魯故也，若之何？」求曰：「一子守，二子從，公禦諸竟。」季孫曰：「不能。」<small>自度力不能使二子禦諸竟。</small>求曰：「居封疆之間。」<small>封疆，竟內近郊之地。</small>季孫告二子，<small>二子，叔孫孟孫也。</small>二子不可，求曰：「若不可，則君無出，一子帥師，背城而戰，不屬者，非魯人也！<small>屬，臣屬也。言不戰，為不臣。</small>魯之羣室，衆於齊之兵車，<small>羣室，都邑居家。</small>一室敵車優矣，子何患焉？二子之不欲戰也宜，政在季氏，<small>言二子恨季氏專政，故不盡力。</small>當子之身，齊人伐魯，而不能戰，子之恥也大，不列於諸侯矣。」

季孫使從於朝，<small>使冉求隨己之公朝。</small>俟於黨氏之溝，<small>黨氏溝，朝中地名。</small>武叔呼而問戰焉，<small>問冉求。</small>對曰：「君子有遠慮，小人何知？」懿子強問之，對曰：「小人慮材而言，量力而共者也。」<small>言子所問，非己材力所及，故不能言。</small>武叔曰：「是謂我不成丈夫也。」<small>知冉求非己不欲戰，故不對。</small>

退而蒐乘，<small>蒐，閱。</small>孟孺子洩帥右師，<small>孺子，孟懿子之子、武伯彘。</small>顏羽御，邴洩為右，<small>二子，孟氏臣。</small>冉求帥左師，管周父御，樊遲為右，<small>樊遲，魯人，孔子弟子樊須。</small>季孫曰：「須也弱。」有子曰：「就用命焉。」<small>雖年少，能用命。有子，冉求也。</small>季氏之甲七千，冉有以武城人三百為己徒卒，<small>步卒，精兵。</small>老幼守宮，次于雩門之外。<small>南城門也。</small>

五日，右師從之。<small>五日乃從，言不欲戰。</small>公叔務人<small>務人，公為，昭公子。</small>見保者而泣，<small>保守城者。</small>曰：「事充，<small>繇役煩。</small>政重，<small>賦稅多。</small>上不能謀，士不能死，何以治民？吾既言之矣，敢不勉乎？」<small>既言人不能死，己不敢不死。</small>

師及齊師戰于郊，齊師自稷曲，<small>稷曲，郊地名。</small>師不踰溝，樊遲曰：「非不能也，不信子也，請三刻而踰之。」<small>與衆三刻約信。</small>如之，衆從之，<small>如樊遲言，乃踰溝。</small>師入齊軍。<small>冉求之師。</small>

右師奔，齊人從之，<small>逐右師。</small>陳瓘、陳莊涉泗，<small>二陳，齊大夫。</small>孟之側後入以為殿，<small>之側，孟氏族也，字反。</small>抽矢策其馬曰：「馬不進也。」<small>不欲伐善。</small>林不狃之伍曰：「走乎？」<small>不狃，魯士。五人為伍。敗而欲走。</small>不狃曰：「誰不如？」<small>我不如誰而欲走。</small>曰：「然則止乎？」不狃曰：「惡賢？」<small>言止戰惡足為賢，皆無戰志。</small>徐步而死。<small>徐行而死。言魯非無壯士，但季孫不能使。</small>

師獲甲首八十，<small>冉求所得。</small>齊人不能師，<small>不能整其師。</small>宵諜曰：「齊人遁。」<small>諜，間也。</small>冉有請從之三，季孫弗許。

孟孺子語人曰：「我不如顏羽，而賢於邴洩，<small>二子與孟孺子同車。</small>子羽銳敏，<small>子羽，顏羽。銳，精也。敏，疾也。言欲戰。</small>我不欲戰而能默，<small>心雖不欲，口不言奔。</small>洩曰驅之。」<small>言驅馬欲奔。</small>

公為與其嬖僮汪錡乘，皆死，皆殯。<small>皆，俱也。</small>孔子曰：「能執干戈以衞社稷，可無殤也。」<small>時人疑童子當殤。</small>

冉有用矛於齊師，故能入其軍。孔子曰：「義也。」<small>言能以義勇。不書戰，不皆陳也。不書敗，勝負不殊。</small>

---

**夏，陳轅頗出奔鄭。**<small>書名，貪也。</small>

夏，陳轅頗出奔鄭。初，轅頗為司徒，賦封田以嫁公女，<small>封內之田悉賦稅之。</small>有餘，以為己大器，<small>大器，鐘鼎之屬。</small>國人逐之，故出。道渴，其族轅咺進稻醴、粱糗、腶脯焉，<small>糗，乾飯也。</small>喜曰：「何其給也？」對曰：「器成而具。」<small>具此醴糗。</small>曰：「何不吾諫？」對曰：「懼先行。」<small>恐言不從，先見逐。</small>

---

**五月，公會吳伐齊。甲戌，齊國書帥師及吳戰于艾陵，齊師敗績，獲齊國書。**<small>公與伐而不與戰。艾陵，齊地。</small>

為郊戰故，公會吳子伐齊。<small>欲以報也。</small>五月，克博。壬申，至于嬴。<small>博、嬴，齊邑也，二縣皆屬泰山。</small>中軍從王，<small>吳中軍。</small>胥門巢將上軍，王子姑曹將下軍，展如將右軍。<small>三將，吳大夫。</small>齊國書將中軍，高無丕將上軍，宗樓將下軍。陳僖子謂其弟書：「爾死，我必得志。」<small>書，子占也。欲獲死事之功。</small>宗子陽與閭丘明相厲也，<small>相勸厲致死。子陽，宗樓也。</small>桑掩胥御國子，<small>國子，國書。</small>公孫夏曰：「二子必死。」<small>亦勸勉之。</small>

將戰，公孫夏命其徒歌虞殯，<small>虞殯，送葬歌曲，示必死。</small>陳子行命其徒具含玉，<small>子行，陳逆也。具含玉，亦示必死。</small>公孫揮命其徒曰：「人尋約，吳髮短。」<small>約，繩也。八尺為尋。吳髮短，欲以繩貫其首。</small>東郭書曰：「三戰必死，於此三矣。」<small>三戰，夷儀、五氏與今。</small>使問弦多以琴，<small>弦多，齊人也，[六年](#-489)奔魯。問，遺也。</small>曰：「吾不復見子矣。」<small>言將死戰。</small>陳書曰：「此行也，吾聞鼓而已，不聞金矣。」<small>鼓以進軍，金以退軍，不聞金，言將死也。傳言吳師彊，齊人皆自知將敗。</small>

甲戌，戰于艾陵，展如敗高子，<small>齊上軍敗。</small>國子敗胥門巢，<small>吳上軍亦敗。</small>王卒助之，大敗齊師，獲國書、公孫夏、閭丘明、陳書、東郭書，革車八百乘，甲首三千，以獻于公。<small>公以兵從，故以勞公。</small>

將戰，吳子呼叔孫，<small>叔孫，武叔州仇。</small>曰：「而事何也？」<small>問何職。</small>對曰：「從司馬。」<small>從吳司馬所命。</small>王賜之甲劒鈹，曰：「奉爾君事，敬無廢命。」叔孫未能對，衞賜進，<small>賜，子貢，孔子弟子。</small>曰「州仇奉甲從君」而拜。<small>拜受之。</small>

公使大史固歸國子之元，<small>歸於齊也。元，首也。吳以獻魯。</small>寘之新篋，褽之以玄纁，<small>褽，薦也。</small>加組帶焉，寘書于其上，曰：「天若不識不衷，何以使下國？」<small>言天識不善，故殺國子。</small>

吳將伐齊，越子率其衆以朝焉，王及列士皆有饋賂，吳人皆喜，唯子胥懼曰：「是豢吳也夫！」<small>豢，養也。若人養犧牲，非愛之，將殺之。</small>諫曰：「越在我，心腹之疾也，壤地同而有欲於我，<small>欲得吳。</small>夫其柔服，求濟其欲也，不如早從事焉！<small>從事，擊之。</small>得志於齊，猶獲石田也，無所用之，<small>石田不可耕。</small>越不為沼，吳其泯矣！使醫除疾，而曰必遺類焉者，未之有也，盤庚之誥曰『其有顛越不共，則劓殄無遺育，無俾易種于茲邑』，<small>盤庚，商書也。顛越不共，從橫不承命者也。劓，割也。殄，絕也。育，長也。俾，使也。易種，轉生種類。</small>是商所以興也，今君易之，將以求大，不亦難乎？」弗聽。使於齊，屬其子於鮑氏，為王孫氏。<small>私使人至齊，屬其子，改姓為王孫，欲以辟吳禍。</small>反役，王聞之，使賜之屬鏤以死。<small>艾陵役也。屬鏤，劒名。</small>將死，曰：「樹吾墓檟，檟可材也，吳其亡乎？三年其始弱矣，盈必毀，天之道也。」<small>越人朝之，伐齊勝之，盈之極也。為[十三年](#-482)越伐吳起。</small>

秋，季孫命脩守備，曰：「小勝大，禍也，齊至無日矣。」<small>善有備。</small>

---

**秋七月辛酉，滕子虞毋卒。**<small>無傳。赴以名，故書之。</small>

**冬十有一月，葬滕隱公。**<small>無傳。</small>

---

**衞世叔齊出奔宋。**<small>書名，淫也。</small>

冬，衞大叔疾出奔宋。<small>疾，即齊也。</small>初，疾娶于宋子朝，<small>子朝，宋人，仕衞為大夫。</small>其娣嬖，<small>娣，所娶女之娣。</small>子朝出，<small>出奔。</small>孔文子使疾出其妻而妻之，疾使侍人誘其初妻之娣，寘於犂，<small>犂，衞邑。</small>而為之一宮，如二妻，文子怒，欲攻之，仲尼止之，遂奪其妻。或淫于外州，外州人奪之軒以獻。<small>外州，衞邑。軒，車也。以獻於君。</small>恥是二者，故出。

衞人立遺，使室孔姞。<small>遺，疾之弟。孔姞，孔文子之女、疾之妻。</small>疾臣向魋，<small>為宋向魋臣。</small>納美珠焉，與之城鉏。<small>城鉏，宋邑。</small>宋公求珠，魋不與，由是得罪，及桓氏出，<small>出在[十四年](#-481)。</small>城鉏人攻大叔疾，衞莊公復之，<small>聽使還。</small>使處巢，死焉，殯於鄖，葬於少禘。<small>終言疾之失所也。巢、鄖、少禘，皆衞地。</small>

初，晉悼公子憖亡在衞，使其女僕而田，<small>僕御、田獵。</small>大叔懿子止而飲之酒，<small>懿子，大叔儀之孫。</small>遂聘之，生悼子，<small>悼子，大叔疾。</small>悼子即位，故夏戊為大夫，<small>夏戊，悼子之甥。</small>悼子亡，衞人翦夏戊。<small>翦，削其爵邑。</small>

孔文子之將攻大叔也，訪於仲尼，仲尼曰：「胡簋之事，則嘗學之矣，<small>胡簋，禮器名，夏曰胡，周曰簋。</small>甲兵之事，未之聞也。」退，命駕而行，曰：「鳥則擇木，木豈能擇鳥？」<small>以鳥自喻。</small>文子遽止之，曰：「圉豈敢度其私，訪衞國之難也。」<small>圉，文子名。度，謀也。</small>將止，<small>仲尼止。</small>魯人以幣召之，乃歸。<small>於是自衞反魯，樂正，雅頌各得其所。</small>

---

### 哀十二年 <small>前四八三</small> {#-483}

**十有二年春，用田賦。**<small>直書之者，以示改法重賦。</small>

季孫欲以田賦，<small>丘賦之法，因其田財，通出馬一疋、牛三頭，今欲別其田及家財，各為一賦，故言田賦。</small>使冉有訪諸仲尼，仲尼曰：「丘不識也。」三發，<small>三發問。</small>卒曰：<small>卒，終也。</small>「子為國老，待子而行，若之何子之不言也？」仲尼不對，<small>不公答。</small>而私於冉有曰：「君子之行也，<small>行政事。</small>度於禮，施取其厚，事舉其中，斂從其薄，如是則以丘亦足矣！<small>丘十六井，出戎馬一疋、牛三頭，是賦之常法。</small>若不度於禮，而貪冒無厭，則雖以田賦，將又不足，且子季孫若欲行而法，則周公之典在，若欲苟而行，又何訪焉？」弗聽。<small>為明年用田賦傳。</small>十二年春王正月，用田賦。<small>終前年事。</small>

---

**夏五月甲辰，孟子卒。**<small>魯人諱娶同姓，謂之孟子，春秋不改，所以順時。</small>

夏五月，昭夫人孟子卒。昭公娶于吳，故不書姓，<small>諱娶同姓，故謂之孟子，若宋女。</small>死不赴，故不稱夫人，<small>不稱夫人，故不言薨。</small>不反哭，故不言葬小君。<small>反哭者，夫人禮也，以同姓故，不成其夫人喪。</small>孔子與弔，適季氏，季氏不絻，放絰而拜。<small>孔子始老，故與弔也。絻，喪冠也。孔子以小君禮往弔，季孫不服喪，故去絰，從主節制。</small>

---

**公會吳于橐皐。**<small>橐皐，在淮南逡遒縣東南。</small>

公會吳于橐皐。吳子使大宰嚭請尋盟，<small>尋鄫盟。</small>公不欲，使子貢對曰：「盟所以周信也，<small>周，固。</small>故心以制之，<small>制其義。</small>玉帛以奉之，<small>奉贄明神。</small>言以結之，<small>結其信。</small>明神以要之，<small>要以禍福。</small>寡君以為苟有盟焉，弗可改也已，若猶可改，日盟何益？今吾子曰必尋盟，若可尋也，亦可寒也。」<small>尋，重也。寒，歇也。</small>乃不尋盟。

**秋，公會衞侯、宋皇瑗于鄖。**<small>鄖，發陽也，廣陵海陵縣東南有發繇口。</small>

吳徵會于衞。初，衞人殺吳行人且姚而懼，謀於行人子羽，<small>子羽，衞大夫。</small>子羽曰：「吳方無道，無乃辱吾君，不如止也。」子木曰：「吳方無道，<small>子木，衞大夫。</small>國無道，必弃疾於人，吳雖無道，猶足以患衞，<small>為衞患也。</small>往也！長木之斃，無不摽也，<small>摽，擊。</small>國狗之瘈，無不噬也，<small>瘈，狂也。噬，齧也。</small>而況大國乎？」秋，衞侯會吳于鄖。公及衞侯、宋皇瑗盟，<small>盟不書，畏吳竊盟。</small>而卒辭吳盟。

吳人藩衞侯之舍，<small>藩，籬。</small>子服景伯謂子貢曰：「夫諸侯之會，事既畢矣，侯伯致禮，地主歸餼，<small>侯伯致禮，以禮賓也。地主，所會主人也。餼，生物。</small>以相辭也，<small>各以禮相辭讓。</small>今吳不行禮於衞，而藩其君舍以難之，<small>難，苦困也。</small>子盍見大宰？」乃請束錦以行，<small>以賂吳。</small>語及衞故，<small>若本不為衞請者。</small>大宰嚭曰：「寡君願事衞君，衞君之來也緩，寡君懼，故將止之。」<small>止，執。</small>子貢曰：「衞君之來，必謀於其衆，其衆或欲或否，是以緩來，其欲來者，子之黨也，其不欲來者，子之讎也，若執衞君，是墮黨而崇讎也，<small>墮，毀也。</small>夫墮子者得其志矣，且合諸侯而執衞君，誰敢不懼？墮黨崇讎而懼諸侯，或者難以霸乎？」大宰嚭說，乃舍衞侯。

衞侯歸，效夷言，子之尚幼，<small>子之，公孫彌牟。</small>曰：「君必不免，其死於夷乎？執焉而又說其言，從之固矣。」<small>出公輒後卒死於越。</small>

---

**==冬十有二月，螽。==**<small>周十二月，今十月，是歲應置閏而失不置，雖書十二月，實今之九月，司歷誤一月。九月之初尚溫，故得有螽。</small>

冬十二月，螽。季孫問諸仲尼，仲尼曰：「丘聞之『火伏而後蟄者畢』，<small>火，心星也。火伏在今十月。</small>今火猶西流，司歷過也。」<small>猶西流，言未盡沒，知是九月，歷官失一閏。釋例論之備。</small>

---

**宋向巢帥師伐鄭。**

宋鄭之間有隙地焉，<small>隙地，間田。</small>曰彌作、頃丘、玉暢、喦、戈、鍚，<small>凡六邑。</small>子產與宋人為成，曰「勿有是」，<small>俱弃之。</small>及宋平元之族自蕭奔鄭，<small>在[定十五年](../11/#-495)。</small>鄭人為之城喦、戈、鍚。<small>城以處平元之族。</small>九月，宋向巢伐鄭，取鍚，殺元公之孫，遂圍喦。十二月，鄭罕達救喦，丙申，圍宋師。<small>此事經在十二月螽上，今倒在下，更具列其月以為別者，丘明本不以為義例，故不皆齊同。</small>

**~~冬十有二月，螽。~~**

### 哀十三年 <small>前四八二</small> {#-482}

**十有三年春，鄭罕達帥師，取宋師于喦。**<small>書取，覆而敗之。</small>

十三年春，宋向魋救其師。<small>救前年圍喦師。</small>鄭子賸使徇曰：「得桓魋者有賞。」魋也逃歸。遂取宋師于喦，獲成讙、郜延。<small>二子，宋大夫。</small>以六邑為虛。<small>空虛之，各不有。</small>

---

**夏，許男成卒。**<small>無傳。</small>

---

**公會晉侯及吳子于黃池。**<small>陳留封丘縣南有黃亭，近濟水。夫差欲霸中國、尊天子，自去其僭號，而稱子以告令諸侯，故史承而書之。</small>

夏，公會單平公、晉定公、吳夫差于黃池。<small>平公，周卿士也，不書，尊之，不與會。</small>

---

**楚公子申帥師伐陳。**<small>無傳。</small>

---

**於越入吳。**

六月丙子，越子伐吳，為二隧。<small>隧，道也。</small>疇無餘、謳陽自南方，<small>二子，越大夫。</small>先及郊，吳大子友、王子地、王孫彌庸、壽於姚自泓上觀之，<small>觀越師。泓，水名。</small>彌庸見姑蔑之旗，<small>姑蔑，越地，今東陽大末縣。</small>曰：「吾父之旗也，<small>彌庸父為越所獲，故姑蔑人得其旌旗。</small>不可以見讎而弗殺也。」大子曰：「戰而不克，將亡國，請待之。」彌庸不可，屬徒五千，<small>屬，會也。</small>王子地助之，乙酉，戰，彌庸獲疇無餘，地獲謳陽。越子至，王子地守，丙戌，復戰，大敗吳師，獲大子友、王孫彌庸、壽於姚。<small>地守，故不獲。</small>丁亥，入吳。吳人告敗于王，王惡其聞也，<small>惡諸侯聞之。</small>自剄七人於幕下。<small>以絕口。</small>

秋七月辛丑，盟。吳晉爭先，<small>爭歃血先後。</small>吳人曰：「於周室我為長。」<small>吳為大伯後，故為長。</small>晉人曰：「於姬姓我為伯。」<small>為侯伯。</small>趙鞅呼司馬寅，<small>寅，晉大夫。</small>曰：「日旰矣，<small>旰，晚也。</small>大事未成，二臣之罪也，<small>大事，盟也。二臣，鞅與寅。</small>建鼓整列，二臣死之，長幼必可知也。」對曰：「請姑視之。」反曰：「肉食者無墨，<small>墨，氣色下。</small>今吳王有墨，國勝乎？<small>國為敵所勝。</small>大子死乎？且夷德輕，不忍久，請少待之。」<small>少待，無與爭。</small>乃先晉人。<small>盟不書，諸侯恥之，故不錄。</small>

吳人將以公見晉侯，子服景伯對使者曰：「王合諸侯，則伯帥侯牧以見於王，<small>伯，王官伯。侯牧，方伯。</small>伯合諸侯，則侯帥子男以見於伯，<small>伯，諸侯長。</small>自王以下，朝聘玉帛不同，故敝邑之職貢於吳，有豐於晉，無不及焉，以為伯也！今諸侯會，而君將以寡君見晉君，則晉成為伯矣，敝邑將改職貢，魯賦於吳八百乘，若為子男，則將半邾以屬於吳，<small>半邾，三百乘。</small>而如邾以事晉，<small>如邾，六百乘。</small>且執事以伯召諸侯，而以侯終之，何利之有焉？」吳人乃止。

既而悔之，<small>謂景伯欺之。</small>將囚景伯，景伯曰：「何也立後於魯矣，<small>何，景伯名。</small>將以二乘與六人從，遲速唯命。」遂囚以還，及戶牖，<small>戶牖，陳留外黃縣西北東昏城是。</small>謂大宰曰：「魯將以十月上辛有事於上帝先王，季辛而畢，何世有職焉，<small>有職於祭事。</small>自襄以來，未之改也，<small>魯襄公。</small>若不會，祝宗將曰『吳實然』，<small>言魯祝宗將告神云「景伯不會，坐為吳所囚」，吳人信鬼，故以是恐之。</small>且謂魯不共，而執其賤者七人，何損焉？」大宰嚭言於王曰：「無損於魯，而衹為名，<small>適為惡名。</small>不如歸之。」乃歸景伯。

**秋，公至自會。**<small>無傳。</small>

吳申叔儀乞糧於公孫有山氏，<small>申叔儀，吳大夫。公孫有山，魯大夫。舊相識。</small>曰：「佩玉繠兮，余無所繫之，<small>繠然服飾備也，己獨無以繫佩，言吳王不恤下。</small>旨酒一盛兮，余與褐之父睨之。」<small>一盛，一器也。睨，視也。褐，寒賤之人。言但得視，不得飲。</small>對曰：「粱則無矣，麤則有之，若登首山以呼曰『庚癸乎』，則諾。」<small>軍中不得出糧，故為私隱。庚西方，主穀。癸北方，主水。傳言吳子不與士共飢渴，所以亡。</small>

王欲伐宋，殺其丈夫，而囚其婦人，<small>以宋不會黃池故。言吳子悖惑。</small>大宰嚭曰：「可勝也，而弗能居也。」乃歸。

---

**晉魏曼多帥師侵衞。**<small>無傳。</small>

---

**葬許元公。**<small>無傳。</small>

---

**九月，螽。**<small>無傳。書災。</small>

---

**冬十有一月，有星孛于東方。**<small>無傳。平旦衆星皆沒，而孛乃見，故不言所在之次。</small>

---

冬，吳及越平。<small>終伍員之言。</small>

---

**盜殺陳夏區夫。**<small>無傳。稱盜，非大夫。</small>

---

**十有二月，螽。**<small>無傳。前年季孫雖聞仲尼之言而不正歷，失閏至此年，故復十二月螽，實十一月。</small>

---

### 哀十四年 <small>前四八一</small> {#-481}

**十有四年春，西狩獲麟。**<small>麟者仁獸，聖王之嘉瑞也，時無明王，出而遇獲，仲尼傷周道之不興，感嘉瑞之無應，故因魯春秋而脩中興之教，絕筆於獲麟之一句，所感而作，固所以為終也。冬獵曰狩。蓋虞人脩常職，故不書狩者。大野在魯西，故言西狩。得用曰獲。</small>

十四年春，西狩於大野，叔孫氏之車子鉏商獲麟，<small>大野，在高平鉅野縣東北，大澤是也。車子，微者。鉏商，名。</small>以為不祥，以賜虞人。<small>時所未嘗見，故怪之。虞人，掌山澤之官。</small>仲尼觀之曰：「麟也。」然後取之。<small>言魯史所以得書獲麟。</small>

---

**小邾射以句繹來奔。**<small>射，小邾大夫。句繹，地名。春秋止於獲麟，故射不在三叛人之數。自此以下至[十六年](#-479)，皆魯史記之文，弟子欲存孔子卒，故并錄以續孔子所脩之經。</small>

小邾射以句繹來奔，曰：「使季路要我，吾無盟矣。」<small>子路信誠，故欲得與相要誓，而不須盟。孔子弟子既續書魯策，以繫於經，丘明亦隨而傳之，終於哀公，以卒前事，其異事則皆略而不傳，故此經無傳者多。</small>使子路，子路辭，季康子使冉有謂之曰：「千乘之國，不信其盟，而信子之言，子何辱焉？」對曰：「魯有事于小邾，不敢問故，死其城下可也，彼不臣而濟其言，是義之也，由弗能。」<small>濟，成也。</small>

---

**夏四月，齊陳恒執其君，寘于舒州。**

齊簡公之在魯也，闞止有寵焉，<small>簡公，悼公陽生子、壬也。闞止，子我也。事在[六年](#-489)。</small>及即位，使為政。陳成子憚之，驟顧諸朝，<small>成子，陳常。心不安，故數顧之。</small>諸御鞅言於公，<small>鞅，齊大夫。</small>曰：「陳、闞不可並也，君其擇焉。」<small>擇用一人。</small>弗聽。

子我夕，<small>夕，視事。</small>陳逆殺人，逢之，<small>陳逆，子行，陳氏宗也。子我逢之。</small>遂執以入，<small>執逆至朝。</small>陳氏方睦，<small>欲謀齊國，故宗族和。</small>使疾而遺之潘沐，備酒肉焉，<small>使詐病，因內潘沐，并得內酒肉。潘，米汁，可以沐頭。</small>饗守囚者，醉而殺之而逃。子我盟諸陳於陳宗。<small>失陳逆，懼其反為患，故盟之。</small>

初，陳豹欲為子我臣，<small>豹亦陳氏族。</small>使公孫言己，<small>言己，介達之。</small>已有喪而止，既而言之，<small>既，終喪也。</small>曰：「有陳豹者，長而上僂，<small>肩背僂。</small>望視，<small>目望陽。</small>事君子必得志，<small>得君子意。</small>欲為子臣，吾憚其為人也，<small>恐多詐。</small>故緩以告。」子我曰：「何害？是其在我也。」使為臣。他日，與之言政，說，遂有寵。謂之曰：「我盡逐陳氏而立女，若何？」對曰：「我遠於陳氏矣，<small>言己疏遠。</small>且其違者不過數人，<small>違，不從也。</small>何盡逐焉？」遂告陳氏。

子行曰：「彼得君，弗先，必禍子。」子行舍於公宮。<small>子行逃而隱於陳氏，今又隱於公宮。</small>夏五月壬申，成子兄弟四乘如公，<small>成子之兄弟，昭子莊、簡子齒、宣子夷、穆子安、廩丘子意、茲芒子盈、惠子得，凡八人，二人共一乘。</small>子我在幄，<small>幄，帳也，聽政之處。</small>出逆之，遂入閉門，<small>成子入，反閉門不納子我。</small>侍人禦之，<small>子我侍人。</small>子行殺侍人。<small>素在內，故得殺人。</small>

公與婦人飲酒于檀臺，成子遷諸寢，<small>徙公，使居正寢。</small>公執戈將擊之，<small>疑其欲作亂。</small>大史子餘曰：「非不利也，將除害也。」<small>言將為公除害。</small>成子出舍于庫，<small>以公怒故。</small>聞公猶怒，將出，曰：「何所無君？」子行抽劒曰：「需，事之賊也，<small>言需疑則害事。</small>誰非陳宗？<small>言陳氏宗族衆多。</small>所不殺子者，有如陳宗。」<small>言子若欲出，我必殺子，明如陳宗。</small>乃止。

子我歸，屬徒攻闈與大門，<small>闈，宮中小門。大門，公門也。</small>皆不勝，乃出，陳氏追之，失道於弇中，適豐丘，<small>弇中，狹路。豐丘，陳氏邑。</small>豐丘人執之以告，殺諸郭關。<small>齊關名。</small>

成子將殺大陸子方，<small>子方，子我臣。</small>陳逆請而免之，以公命取車於道，<small>子方取道中行人車。</small>及耏，衆知而東之，<small>知其矯命，奪車逐使東。</small>出雍門，<small>齊城門也。</small>陳豹與之車，弗受，曰：「逆為余請，豹與余車，余有私焉，事子我而有私於其讎，何以見魯衞之士？」<small>傳言陳氏務施。</small>東郭賈奔衞。<small>賈，即子方。</small>

庚辰，陳恒執公于舒州。公曰：「吾早從鞅之言，不及此。」<small>悔不誅陳氏。</small>

---

**庚戌，叔還卒。**<small>無傳。</small>

**五月庚申朔，日有食之。**<small>無傳。</small>

---

**陳宗豎出奔楚。**<small>無傳。</small>

---

**宋向魋入于曹以叛。**<small>曹，宋邑。</small>

宋桓魋之寵害於公，<small>恃寵驕盈。</small>公使夫人驟請享焉，而將討之，<small>夫人，景公母也。數請享飲，欲因請討之。</small>未及，魋先謀公，請以鞌易薄，<small>鞌，向魋邑。薄，公邑。欲因易邑，為公享宴而作亂。</small>公曰：「不可，薄，宗邑也。」<small>宗廟所在。</small>乃益鞌七邑，而請享公焉，<small>偽喜於受賜。</small>以日中為期，家備盡往。<small>甲兵之備。</small>

公知之，告皇野曰：「余長魋也，<small>少長育之。皇野，司馬子仲。</small>今將禍余，請即救。」司馬子仲曰：「有臣不順，神之所惡也，而況人乎？敢不承命！不得左師不可，<small>左師，向魋兄向巢也。</small>請以君命召之。」左師每食擊鐘，聞鐘聲，公曰：「夫子將食。」既食，又奏，<small>奏樂。</small>公曰：「可矣。」以乘車往，曰：「迹人來告，<small>主迹禽獸者。</small>曰『逢澤有介麋焉』，<small>地理志言逢澤在熒陽開封縣東北，遠，疑非。介，大也。</small>公曰『雖魋未來，得左師，吾與之田，若何』，<small>皇野稱公命。</small>君憚告子，<small>難以遊戲煩大臣。</small>野曰『嘗私焉』，<small>嘗，試也。</small>君欲速，故以乘車逆子。」與之乘，至，公告之故，拜不能起，司馬曰：「君與之言。」<small>使公與要誓。</small>公曰：「所難子者，上有天，下有先君。」<small>言雖誅魋，要不負言，使禍難及子。</small>對曰：「魋之不共，宋之禍也，敢不唯命是聽。」

司馬請瑞焉，<small>瑞，符節，以發兵。</small>以命其徒攻桓氏，<small>桓氏，向魋。</small>其父兄故臣曰「不可」，<small>司馬故臣，與桓魋無怨者。</small>其新臣曰「從吾君之命」，遂攻之。子頎騁而告桓司馬，<small>子頎，桓魋弟。桓司馬，即魋也。</small>司馬欲入，<small>入攻君。</small>子車止之，<small>車，亦魋弟。</small>曰：「不能事君，而又伐國，民不與也，衹取死焉。」向魋遂入于曹以叛。<small>[哀八年](#-487)宋滅曹，以為邑。</small>

---

**莒子狅卒。**<small>無傳。</small>

---

**六月，宋向魋自曹出奔衞。**

六月，使左師巢伐之，欲質大夫以入焉，<small>巢不能克魋，恐公怒，欲得國內大夫為質還入國。</small>不能，亦入于曹，取質，<small>不能得大夫，故入曹，劫曹人子弟而質之，欲以自固。</small>魋曰：「不可！既不能事君，又得罪于民，將若之何？」乃舍之。<small>舍曹子弟。</small>民遂叛之，向魋奔衞。

**宋向巢來奔。**

向巢來奔。宋公使止之，曰：「寡人與子有言矣，不可以絕向氏之祀。」辭曰：「臣之罪大，盡滅桓氏可也，若以先臣之故，而使有後，君之惠也，若臣則不可以入矣。」

司馬牛致其邑與珪焉，而適齊。<small>牛，桓魋弟也。珪，守邑符信。</small>向魋出於衞地，公文氏攻之，<small>公文氏，衞大夫。</small>求夏后氏之璜焉，與之他玉而奔齊。陳成子使為次卿。

司馬牛又致其邑焉，而適吳，<small>示不與魋同。</small>吳人惡之而反。趙簡子召之，陳成子亦召之，卒於魯郭門之外，阬氏葬諸丘輿。<small>阬氏，魯人也。泰山南城縣西北有輿城。錄其卒葬所在，愍賢者失所。</small>

---

**齊人弒其君壬于舒州。**

甲午，齊陳恒弒其君壬于舒州。<small>壬，簡公也。</small>孔丘三日齊，而請伐齊三。公曰：「魯為齊弱久矣，子之伐之，將若之何？」對曰：「陳恒弒其君，民之不與者半，以魯之衆加齊之半，可克也。」公曰：「子告季孫。」孔子辭，<small>辭，不告。</small>退而告人曰：「吾以從大夫之後也，故不敢不言。」<small>嘗為大夫而去，故言後。</small>

---

**秋，晉趙鞅帥師伐衞。**<small>無傳。</small>

---

**八月辛丑，仲孫何忌卒。**

初，孟孺子洩將圉馬於成，<small>洩，孟懿子之子、孟武伯也。圉，畜養也。成，孟氏邑。</small>成宰公孫宿不受，曰：「孟孫為成之病，不圉馬焉。」<small>病，謂民貧困。</small>孺子怒，襲成，從者不得入，乃反。成有司使，孺子鞭之。<small>恨恚，故鞭成有司之使人。</small>秋八月辛丑，孟懿子卒。成人奔喪，弗內，袒免哭于衢，聽共，弗許。<small>請聽命共使。</small>懼不歸。<small>不敢歸成。為明年成叛傳。</small>

---

**冬，陳宗豎自楚復入于陳，陳人殺之。**<small>無傳。</small>

**陳轅買出奔楚。**<small>無傳。</small>

---

**有星孛。**<small>無傳。不言所在，史失之。</small>

**饑。**<small>無傳。</small>

---

### 哀十五年 <small>前四八〇</small> {#-480}

**十有五年春王正月，成叛。**

十五年春，成叛于齊。武伯伐成，不克，遂城輸。<small>以偪成。</small>

---

**夏五月，齊高無丕出奔北燕。**<small>無傳。</small>

---

夏，楚子西、子期伐吳，及桐汭。<small>宣城廣德縣西南有桐水，出白石山，西北入丹陽湖。</small>

陳侯使公孫貞子弔焉，<small>弔為楚所伐。</small>及良而卒，<small>良，吳地。</small>將以尸入，<small>聘禮，若賓死未將命，則既斂於棺，造於朝，介將命。</small>吳子使大宰嚭勞，且辭曰：「以水潦之不時，無乃廩然隕大夫之尸，<small>廩然，傾動貌。</small>以重寡君之憂，寡君敢辭。」上介芋尹蓋對，<small>蓋，陳大夫，貞子上介。</small>曰：「寡君聞楚為不道，荐伐吳國，<small>荐，重也。</small>滅厥民人，寡君使蓋備使，弔君之下吏，<small>備，猶副也。</small>無祿使人逢天之慼，大命隕隊，絕世于良，<small>絕世，猶言弃世。</small>廢日共積，<small>廢行道之日，以共具殯斂所積聚之用。</small>一日遷次，<small>一日便遷次，不敢留君命。</small>今君命逆使人曰『無以尸造于門』，是我寡君之命委于草莽也！且臣聞之曰『事死如生，禮也』，於是乎有朝聘而終以尸將事之禮，<small>朝聘道死，以尸行事。</small>又有朝聘而遭喪之禮，<small>遭所聘之喪。</small>若不以尸將命，是遭喪而還也，無乃不可乎？以禮防民，猶或踰之，今大夫曰『死而弃之』，是弃禮也，其何以為諸侯主？<small>謂主盟也。</small>先民有言曰『無穢虐士』，<small>虐士，死者。</small>備使奉尸將命，苟我寡君之命達于君所，雖隕于深淵，則天命也，非君與涉人之過也。」吳人內之。<small>傳言芋尹蓋知禮。</small>

---

**鄭伯伐宋。**<small>無傳。</small>

---

**秋八月，大雩。**<small>無傳。</small>

---

秋，齊陳瓘如楚，<small>瓘，陳恒之兄、子玉也。</small>過衞，仲由見之，<small>仲由，子路。</small>曰：「天或者以陳氏為斧斤，既斵喪公室，而他人有之，不可知也，其使終饗之，亦不可知也，<small>饗，受也。</small>若善魯以待時，不亦可乎？何必惡焉？」<small>仲由事孔子，故為魯言。</small>子玉曰：「然！吾受命矣，子使告我弟。」<small>弟，成子也。</small>

---

**晉趙鞅帥師伐衞。**<small>無傳。</small>

**冬，晉侯伐鄭。**<small>無傳。</small>

---

**及齊平。**<small>魯與齊平。</small>

冬，及齊平。子服景伯如齊，子贛為介，見公孫成，<small>公孫成，成宰公孫宿也。</small>曰：「人皆臣人而有背人之心，況齊人雖為子役，其有不貳乎？<small>言子叛魯，齊人亦將叛子。</small>子，周公之孫也，多饗大利，猶思不義，利不可得，而喪宗國，將焉用之？」<small>喪宗國，謂以邑入齊，使魯有危亡之禍。</small>成曰：「善哉！吾不早聞命。」<small>傳言仲尼之徒皆忠於魯國。</small>

陳成子館客，<small>使景伯、子贛就館。</small>曰：「寡君使恒告曰『寡君願事君如事衞君』。」<small>言衞與齊同好，而魯未肯。</small>景伯揖子贛而進之，對曰：「寡君之願也！昔晉人伐衞，<small>在[定八年](../11/#-502)。</small>齊為衞故，伐晉冠氏，喪車五百，<small>在[定九年](../11/#-501)。冠氏，陽平館陶縣。</small>因與衞地，自濟以西，禚媚杏以南，書社五百，<small>二十五家為一社。籍書而致之。</small>吳人加敝邑以亂，<small>在[八年](#-487)。</small>齊因其病，取讙與闡，<small>亦在[八年](#-487)。</small>寡君是以寒心，若得視衞君之事君也，則固所願也。」成子病之，乃歸成。<small>病其言也。</small>公孫宿以其兵甲入于嬴。<small>嬴，齊邑。</small>

---

**衞公孟彄出奔齊。**<small>無傳。</small>

衞孔圉取大子蒯聵之姊，生悝。<small>孔圉，孔文子也。蒯聵姊，孔伯姬。</small>孔氏之豎渾良夫長而美，孔文子卒，通於內，<small>通伯姬。</small>大子在戚，孔姬使之焉，<small>使良夫詣大子所。</small>大子與之言曰：「苟使我入獲國，服冕乘軒，三死無與。」<small>冕，大夫服。軒，大夫車。三死，死罪三。</small>與之盟，為請於伯姬。<small>良夫為大子請。</small>

閏月，良夫與大子入，舍於孔氏之外圃。<small>圃，園。</small>昏，二人蒙衣而乘，<small>二人，大子與良夫。蒙衣，為婦人服也。</small>寺人羅御，如孔氏，孔氏之老欒寧問之，稱姻妾以告，<small>自稱昏姻家妾。</small>遂入，適伯姬氏。既食，孔伯姬杖戈而先，大子與五人介，輿豭從之，<small>介，被甲。輿豭豚，欲以盟。</small>迫孔悝於廁，強盟之，<small>孔氏專政，故劫孔悝，欲令逐輒。</small>遂劫以登臺。欒寧將飲酒，灸未熟，聞亂，使告季子。<small>季子，子路也，為孔氏邑宰。</small>召獲駕乘車，<small>召獲，衞大夫。駕乘車，言不欲戰。</small>行爵食灸，奉衞侯輒來奔。

季子將入，遇子羔將出，<small>子羔，衞大夫高柴，孔子弟子，將出奔。</small>曰：「門已閉矣。」季子曰：「吾姑至焉。」<small>且欲至門。</small>子羔曰：「弗及，不踐其難。」<small>言政不及己，可不須踐其難。</small>季子曰：「食焉，不辟其難。」<small>謂食孔氏祿。</small>子羔遂出。

子路入，及門，公孫敢門焉，<small>守門。</small>曰：「無入為也。」<small>言輒已出，無為復入。</small>季子曰：「是公孫也，求利焉而逃其難，由不然，利其祿，必救其患。」有使者出，乃入，<small>因門開而入。</small>曰：「大子焉用孔悝？雖殺之，必或繼之。」<small>言己必繼孔悝為難，攻大子。</small>且曰：「大子無勇，若燔臺半，必舍孔叔。」大子聞之，懼，下石乞、盂黶敵子路，<small>二子，蒯聵黨。敵，當也。</small>以戈擊之，斷纓。子路曰：「君子死，冠不免。」<small>不使冠在地。</small>結纓而死。孔子聞衞亂，曰：「柴也其來，由也死矣。」

### 哀十六年 <small>前四七九</small> {#-479}

**十有六年春王正月己卯，衞世子蒯聵自戚入于衞。衞侯輒來奔。**<small>書此春，皆從告。</small>**二月，衞子還成出奔宋。**<small>即瞞成。</small>

孔悝立莊公。<small>莊公，蒯聵也。</small>莊公害故政，欲盡去之，<small>故政，輒之臣。</small>先謂司徒瞞成曰：「寡人離病於外久矣，子請亦嘗之。」歸告褚師比，欲與之伐公，不果。<small>比，褚師聲子。為明年瞞成奔起。</small>十六年春，瞞成、褚師比出奔宋。<small>欲伐莊公，不果而奔。</small>

衞侯使鄢武子告于周，<small>武子，衞大夫肸也。</small>曰：「蒯聵得罪于君父君母，逋竄于晉，晉以王室之故，不弃兄弟，寘諸河上，<small>河上，戚也。</small>天誘其衷，獲嗣守封焉，使下臣肸敢告執事。」王使單平公對曰：「肸以嘉命，來告余一人，往謂叔父『余嘉乃成世，復爾祿次，敬之哉，<small>繼父之世，還居君之祿次。</small>方天之休，<small>言天方授爾以休。</small>弗敬弗休，悔其可追』。」<small>傳終蒯聵之事。</small>

---

**夏四月己丑，孔丘卒。**<small>仲尼既告老去位，猶書卒者，魯之君臣宗其聖德，殊而異之。魯[襄二十二年](../09/#-551)生，至今七十三也。四月十八日乙丑，無己丑，己丑五月十二日，日月必有誤。</small>

夏四月己丑，孔丘卒。公誄之曰：「旻天不弔，不憖遺一老，俾屏余一人以在位，<small>仁覆閔下，故稱旻天。弔，至也。憖，且也。俾，使也。屏，蔽也。</small>煢煢余在疚，烏呼哀哉，尼父！無自律。」<small>疚，病也。律，法也。言喪尼父，無以自為法。</small>子贛曰：「君其不沒於魯乎！夫子之言曰『禮失則昏，名失則愆』，失志為昏，失所為愆，生不能用，死而誄之，非禮也，稱一人，非名也，<small>天子稱一人，非諸侯之名。</small>君兩失之。」

---

六月，衞侯飲孔悝酒於平陽，<small>東郡燕縣東北有平陽亭。</small>重酬之，大夫皆有納焉，<small>納財賄也。</small>醉而送之，夜半而遣之。<small>夜遣者，慙負孔悝，不欲令人見。</small>載伯姬於平陽而行，<small>載其母俱去。</small>及西門，<small>平陽門。</small>使貳車反祏於西圃。<small>使副車還取廟主。西圃，孔氏廟所在。祏，藏主石函。</small>

子伯季子初為孔氏臣，新登于公，<small>升為大夫。</small>請追之，遇載祏者，殺而乘其車，<small>子伯殺載祏者。</small>許公為反祏，<small>孔悝怪載祏者久不來，使公為反逆之。</small>遇之，曰：「與不仁人爭，明無不勝。」<small>不仁人，謂子伯季子也。明無不勝，言必勝。</small>必使先射，射三發，皆遠許為，許為射之，殪。<small>傳言子伯不仁，所以死也。</small>或以其車從，<small>從公為。</small>得祏於橐中。孔悝出奔宋。

---

楚大子建之遇讒也，自城父奔宋，<small>在[昭十九年](../10/#-523)。</small>又辟華氏之亂於鄭，<small>在[昭二十年](../10/#-522)。</small>鄭人甚善之，又適晉，與晉人謀襲鄭，乃求復焉，鄭人復之如初，晉人使諜於子木請行，而期焉，<small>請行襲鄭之期。子木，即建也。</small>子木暴虐於其私邑，邑人訴之，鄭人省之，得晉諜焉，遂殺子木。

其子曰勝，在吳，子西欲召之，葉公曰：「吾聞勝也詐而亂，無乃害乎？」<small>葉公子高，沈諸梁也。</small>子西曰：：「吾聞勝也信而勇，不為不利，舍諸邊竟，使衞藩焉。」<small>使為藩屏之衞。</small>葉公曰：「周仁之謂信，<small>周，親也。</small>率義之謂勇，<small>率，行也。</small>吾聞勝也好復言，<small>言之所許，必欲復行之，不顧道理。</small>而求死士，殆有私乎？<small>私，謀復讎。</small>復言非信也，期死非勇也，<small>期，必也。</small>子必悔之。」弗從。

召之，使處吳竟，為白公。<small>白，楚邑也，汝陰褒信縣西南有白亭。</small>請伐鄭，子西曰：「楚未節也，<small>言楚國新復，政令猶未得節制。</small>不然，吾不忘也。」他日，又請，許之。未起師，晉人伐鄭，楚救之，與之盟。勝怒，曰：「鄭人在此，讎不遠矣。」<small>比子西於鄭人。</small>勝自厲劒，子期之子平見之，曰：「王孫何自厲也？」曰：「勝以直聞，不告女，庸為直乎？將以殺爾父。」平以告子西，子西曰：「勝如卵，余翼而長之，<small>以鳥為喻。</small>楚國第，<small>用士之次第。</small>我死，令尹司馬非勝而誰？」勝聞之曰：「令尹之狂也，得死乃非我。」<small>言我必殺之，若得自死，我乃不復成人。</small>子西不悛。

勝謂石乞，<small>石乞，勝之徒。</small>曰：「王與二卿士，<small>二卿士，子西、子期。</small>皆五百人當之則可矣。」乞曰：「不可得也。」<small>五百人不可得。</small>曰：「市南有熊宜僚者，若得之，可以當五百人矣。」乃從白公而見之，與之言，說，告之故，辭，<small>告欲作亂，宜僚辭距之。</small>承之以劒，不動，<small>拔劒指其喉。</small>勝曰：「不為利諂，不為威惕，不洩人言以求媚者，去之。」吳人伐慎，白公敗之，<small>汝陰慎縣也。</small>請以戰備獻，<small>與吳戰之所得鎧杖兵器皆備而獻之，欲因以為亂。</small>許之，遂作亂。

秋七月，殺子西、子期于朝，而劫惠王。子西以袂掩面而死。<small>慙於葉公。</small>子期曰：「昔者吾以力事君，不可以弗終。」抉豫章以殺人，而後死。<small>以效其多力。豫章，大木。</small>石乞曰：「焚庫弒王，不然不濟。」白公曰：「不可！弒王不祥，焚庫無聚，將何以守矣？」乞曰：「有楚國而治其民，以敬事神，可以得祥，且有聚矣，何患？」弗從。

葉公在蔡，<small>蔡遷州來，楚并其地。</small>方城之外皆曰：「可以入矣。」子高曰：「吾聞之，以險儌幸者，其求無饜，偏重必離。」<small>險，猶惡也。所求無饜則不安，譬如物偏重則離敗，欲須其斃而討之。</small>聞其殺齊管脩也，而後入。<small>管脩，楚賢大夫，故齊管仲之後。聞其殺賢，知其可討。</small>

白公欲以子閭為王，<small>子閭，平王子啟，五辭王者。</small>子閭不可，遂劫以兵，子閭曰：「王孫若安靖楚國，匡正王室，而後庇焉，啟之願也，敢不聽從？若將專利以傾王室，不顧楚國，有死不能。」<small>不能從。</small>遂殺之，而以王如高府。<small>高府，楚別府。</small>

石乞尹門，<small>為門尹。</small>圉公陽穴宮，負王以如昭夫人之宮。<small>公陽，楚大夫。昭夫人，王母，越女。</small>葉公亦至，及北門，或遇之曰：「君胡不冑？國人望君，如望慈父母焉，盜賊之矢若傷君，是絕民望也，若之何不冑？」乃冑而進。又遇一人曰：「君胡冑？國人望君，如望歲焉，<small>歲，年穀也。</small>日日以幾，<small>冀君來。</small>若見君面，是得艾也，<small>艾，安也。</small>民知不死，其亦夫有奮心，猶將旌君以徇於國，<small>旌，表也。</small>而又掩面，以絕民望，不亦甚乎？」乃免冑而進。<small>言葉公得民心。</small>

遇箴尹固帥其屬將與白公，<small>欲與白公并。</small>子高曰：「微二子者，楚不國矣，<small>二子，子西、子期也。柏舉之敗，二子功多。</small>弃德從賊，其可保乎？」乃從葉公，使與國人，以攻白公。白公奔山而縊，其徒微之。<small>微，匿也。</small>生拘石乞，而問白公之死焉，對曰：「余知其死所，而長者使余勿言。」<small>長者，謂白公也。</small>曰：「不言將烹。」乞曰：「此事克則為卿，不克則烹，固其所也，何害？」乃烹石乞。王孫燕奔頯黃氏。<small>燕，勝弟。頯黃，吳地。</small>

沈諸梁兼二事，<small>二事，令尹司馬。</small>國寧，<small>寧，安也。</small>乃使寧為令尹，<small>子西之子、子國也。</small>使寬為司馬，<small>子期之子。</small>而老於葉。<small>傳終言之。</small>

---

衞侯占夢，嬖人<small>以能占夢見愛。</small>求酒於大叔僖子，<small>僖子，大叔遺。</small>不得，與卜人比而告公曰：「君有大臣在西南隅，弗去懼害。」<small>託占卜夢而言。</small>乃逐大叔遺，遺奔晉。

### 哀十七年 <small>前四七八</small> {#-478}

衞侯謂渾良夫曰吾繼先君而不得其器若之何<small>國之寶器輒皆將去</small>良夫代執火者而言<small>將密謀屏左右</small>曰疾與亡君皆君之子也召之而擇材焉可也<small>召輒</small>若不材器可得也<small>輒若不材可廢其身因得其器</small>豎告大子<small>大子疾</small>大子使五人輿豭從己劫公而強盟之<small>盟求必立己</small>且請殺良夫公曰其盟免三死<small>盟在十五年</small>曰請三之後有罪殺之公曰諾哉十七年春衞侯為虎幄於藉圃<small>於藉田之圃新造幄幕皆以虎獸為飾</small>成求令名者而與之始食焉大子請使良夫<small>以良夫應為令名</small>良夫乘衷甸兩牡<small>衷甸一轅卿車</small>紫衣狐裘<small>紫衣君服</small>至袒裘不釋劒而食<small>食而熱故偏袒亦不敬</small>大子使牽以退數之以三罪而殺之<small>三罪紫衣袒裘帶劒</small>

---

三月越子伐吳吳子禦之笠澤夾水而陳越子為左右句卒<small>句卒鉤伍相著別為左右屯</small>使夜或左或右鼓譟而進吳師分以御之越子以三軍潛涉當吳中軍而鼓之吳師大亂遂敗之<small>左右句卒為聲勢以分吳軍而三軍精卒并力擊其中軍故得勝也</small>

---

晉趙鞅使告于衞曰君之在晉也志父為主請君若大子來以免志父不然寡君其曰志父之為也<small>恐晉君謂志父教使不來</small>衞侯辭以難大子又使椓之<small>椓訴父欲速得其處</small>夏六月趙鞅圍衞齊國觀陳瓘救衞<small>國觀國書之子</small>得晉人之致師者子玉使服而見之<small>釋囚服服其本服</small>曰國子實執齊柄而命瓘曰無辟晉師豈敢廢命<small>欲必敵晉</small>子又何辱<small>言不須來致師自將往戰</small>簡子曰我卜伐衞未卜與齊戰乃還<small>畏子玉</small>

---

楚白公之亂陳人恃其聚而侵楚<small>聚積聚也</small>楚既寧將取陳麥楚子問帥於大師子穀與葉公諸梁子穀曰右領差車與左史老皆相令尹司馬以伐陳其可使也<small>言此二人皆嘗輔相子西子期伐陳今復可使</small>子高曰率賤民慢之懼不用命焉<small>右領左史皆是賤官</small>子穀曰觀丁父鄀俘也武王以為軍率<small>楚武王</small>是以克州蓼服隨唐大啟羣蠻彭仲爽申俘也文王以為令尹實縣申息<small>楚文王滅申息以為縣</small>朝陳蔡封畛於汝<small>開封畛北至汝水</small>唯其任也何賤之有子高曰天命不謟<small>謟疑也</small>令尹有憾於陳<small>十五年子西伐吳陳使貞子弔吳以此為恨</small>天若亡之其必令尹之子是與君盍舍焉<small>舍右領與左史</small>臣懼右領與左史有二俘之賤而無其令德也王卜之武城尹吉<small>武城尹子西子公孫朝</small>使帥師取陳麥陳人御之敗遂圍陳秋七月己卯楚公孫朝帥師滅陳<small>終鄭裨竈言五及鶉火陳卒亡</small>

王與葉公枚卜子良以為令尹<small>枚卜不斥言所卜以令龜子良惠王弟</small>沈尹朱曰吉過於其志<small>志望也</small>葉公曰王子而相國過將何為<small>過相將為王也</small>他日改卜子國而使為令尹<small>子國寧也</small>

---

衞侯夢于北宮見人登昆吾之觀<small>衞有觀在古昆吾氏之虛今濮陽城中</small>被髮北面而譟曰登此昆吾之虛緜緜生之瓜<small>緜緜瓜初生也良夫言己有以小成大之功若瓜之生謂使衞侯得國</small>余為渾良夫叫天無辜<small>本盟當免三死而并數一時之事為三罪殺之故自謂無辜</small>公親筮之胥彌赦占之<small>赦衞筮史</small>曰不害與之邑寘之而逃奔宋<small>言衞侯無道卜人不敢以實對懼難而逃</small>衞侯貞卜<small>正卜夢之吉凶</small>其繇曰如魚竀尾<small>竀赤也魚勞則尾赤</small>衡流而方羊裔焉<small>橫流方羊不能自安裔水邊言衞侯將若此魚</small>大國滅之將亡闔門塞竇乃自後踰<small>此皆繇辭</small>

冬十月晉復伐衞<small>春伐未得志故</small>入其郛將入城簡子曰止叔向有言曰怙亂滅國者無後<small>不欲乘人之衰</small>衞人出莊公而與晉平晉立襄公之孫般師而還

十一月衞侯自鄄入般師出<small>辟蒯聵也</small>初公登城以望見戎州<small>戎州戎邑</small>問之以告公曰我姬姓也何戎之有焉<small>言姬姓國何故有戎邑</small>翦之<small>削壞其邑聚</small>公使匠久<small>久不休息</small>公欲逐石圃<small>石圃衞卿石惡從子</small>未及而難作辛巳石圃因匠氏攻公公閉門而請弗許踰于北方而隊折股<small>終如卜言乃自後踰</small>戎州人攻之大子疾公子青踰從公<small>青疾弟</small>戎州人殺之公入于戎州己氏<small>己氏戎人姓</small>初公自城上見己氏之妻髮美使髡之以為呂姜髢<small>呂姜莊公夫人髢髲也</small>既入焉而示之璧曰活我吾與女璧己氏曰殺女璧其焉往遂殺之而取其璧衞人復公孫般師而立之

十二月齊人伐衞衞人請平立公子起<small>起靈公子</small>執般師以歸舍諸潞<small>潞齊邑</small>

---

公會齊侯盟于蒙<small>齊侯簡公弟平公敬也蒙在東莞蒙陰縣西故蒙陰城也</small>孟武伯相齊侯稽首公拜齊人怒武伯曰非天子寡君無所稽首武伯問於高柴曰諸侯盟誰執牛耳<small>執牛耳尸盟者</small>季羔曰鄫衍之役吳公子姑曹<small>季羔高柴也鄫衍在七年</small>發陽之役衞石魋<small>發陽鄖也在十二年石魋石曼姑之子</small>武伯曰然則彘也<small>彘武伯名也鄫衍則大國執發陽則小國執據時執者無常故武伯自以為可執</small>

---

### 哀十八年 <small>前四七七</small> {#-477}

宋皇瑗之子麇<small>瑗宋右師</small>有友曰田丙而奪其兄劖般邑以與之劖般慍而行告桓司馬之臣子儀克<small>克在下邑不與魋之亂故在</small>子儀克適宋告夫人曰麇將納桓氏公問諸子仲<small>子仲皇野</small>初子仲將以杞姒之子非我為子<small>為適子杞姒子仲妻</small>麇曰必立伯也<small>伯非我兄</small>是良材子仲怒弗從故對曰右師則老矣不識麇也<small>言右師老不能為亂麇則不可知</small>公執之<small>執麇</small>皇瑗奔晉召之<small>召令還</small>十八年春宋殺皇瑗公聞其情復皇氏之族使皇緩為右師<small>言宋景公無常也緩瑗從子</small>

---

巴人伐楚圍鄾<small>鄾楚邑</small>初右司馬子國之卜也觀瞻曰如志<small>子國未為令尹時卜為右司馬得吉兆如其志觀瞻楚開卜大夫觀從之後</small>故命之<small>命以為右司馬</small>及巴師至將卜帥王曰寧如志何卜焉<small>寧子國也</small>使帥師而行請承<small>承佐</small>王曰寢尹工尹勤先君者也<small>柏舉之役寢尹吳由于以背受戈工尹固執燧象奔吳師皆為先君勤勞</small>三月楚公孫寧吳由于薳固敗巴師于鄾故封子國於析君子曰惠王知志<small>知用其意</small>夏書曰官占唯能蔽志昆命于元龜<small>逸書也官占卜筮之官蔽斷也昆後也言當先斷意後用龜也</small>其是之謂乎志曰聖人不煩卜筮惠王其有焉<small>不疑故不卜也</small>

---

夏衞石圃逐其君起起奔齊<small>齊所立故</small>衞侯輒自齊復歸逐石圃而復石魋與大叔遺<small>皆蒯聵所逐</small>

---

### 哀十九年 <small>前四七六</small> {#-476}

十九年春越人侵楚以誤吳也<small>誤吳使不為備</small>夏楚公子慶公孫寬追越師至冥不及乃還<small>冥越地</small>秋楚沈諸梁伐東夷<small>報越</small>三夷男女及楚師盟于敖<small>從越之夷三種敖東夷地</small>

---

冬叔青如京師敬王崩故也<small>言敬王能終其世終萇弘言東王必大克叔青叔還子</small>

---

### 哀二十年 <small>前四七五</small> {#-475}

二十年春齊人來徵會夏會于廩丘為鄭故謀伐晉<small>十五年晉伐鄭</small>鄭人辭諸侯秋師還<small>終叔向言晉公室卑</small>

---

吳公子慶忌驟諫吳子曰不改必亡弗聽<small>吳子弗聽</small>出居于艾<small>艾吳邑豫章有艾縣</small>遂適楚聞越將伐吳冬請歸平越遂歸欲除不忠者以說于越吳人殺之<small>言其不量力</small>

十一月越圍吳趙孟降於喪食<small>趙孟襄子無恤時有父簡子之喪</small>楚隆曰三年之喪親暱之極也主又降之無乃有故乎<small>楚隆襄子家臣</small>趙孟曰黃池之役先主與吳王有質<small>黃池在十三年先主簡子質盟信也</small>曰好惡同之今越圍吳嗣子不廢舊業而敵之<small>嗣子襄子自謂欲敵越救吳</small>非晉之所能及也吾是以為降楚隆曰若使吳王知之若何趙孟曰可乎隆曰請嘗之<small>嘗試也</small>乃往先造于越軍曰吳犯間上國多矣聞君親討焉諸夏之人莫不欣喜唯恐君志之不從請入視之許之告于吳王曰寡君之老無恤使陪臣隆敢展謝其不共<small>展陳也</small>黃池之役君之先臣志父得承齊盟曰好惡同之今君在難無恤不敢憚勞非晉國之所能及也使陪臣敢展布之王拜稽首曰寡人不佞不能事越以為大夫憂拜命之辱與之一簞珠<small>簞小笥</small>使問趙孟<small>問遺也</small>曰句踐將生憂寡人寡人死之不得矣王曰溺人必笑吾將有問也<small>以自喻所問不急猶溺人不知所為而反笑</small>史黯何以得為君子<small>晉史黯云不及四十年吳當亡吳王感問此也</small>對曰黯也進不見惡<small>時行則行</small>退無謗言<small>時止則止</small>王曰宜哉

---

### 哀二十一年 <small>前四七四</small> {#-474}

二十一年夏五月越人始來<small>越既勝吳欲霸中國始遣使適魯</small>

---

秋八月公及齊侯邾子盟于顧齊人責稽首<small>責十七年齊侯為公稽首不見答顧齊地</small>因歌之曰魯人之皐數年不覺使我高蹈<small>皐緩也高蹈猶遠行也言魯人皐緩數年不知答齊稽首故使我高蹈來為此會</small>唯其儒書以為二國憂<small>二國齊邾也言魯據周禮不肯答稽首令齊邾遠至</small>是行也公先至于陽穀<small>先期至也</small>齊閭丘息曰君辱舉玉趾以在寡君之軍<small>息閭丘明之後</small>羣臣將傳遽以告寡君比其復也君無乃勤為僕人之未次<small>次舍也</small>請除館於舟道<small>舟道齊地</small>辭曰敢勤僕人<small>不敢勤齊僕為魯除館</small>

---

### 哀二十二年 <small>前四七三</small> {#-473}

二十二年夏四月邾隱公自齊奔越曰吳為無道執父立子越人歸之大子革奔越<small>邾隱公八年為吳所囚十年奔齊</small>

---

冬十一月丁卯越滅吳請使吳王居甬東<small>甬東越地會稽句章縣東海中洲也</small>辭曰孤老矣焉能事君乃縊越人以歸<small>以其尸歸終史墨子胥之言</small>

---

### 哀二十三年 <small>前四七二</small> {#-472}

二十三年春宋景曹卒<small>景曹宋元公夫人小邾女季桓子外祖母</small>季康子使冉有弔且送葬曰敝邑有社稷之事使肥與有職競焉<small>肥康子名競遽也</small>是以不得助執紼使求從輿人<small>求冉有名輿衆也</small>曰以肥之得備彌甥也<small>彌遠也康子父之舅氏故稱彌甥</small>有不腆先人之產馬使求薦諸夫人之宰<small>薦進也</small>其可以稱旌繁乎<small>稱舉也繁馬飾繁纓也終樂祁之言政在季氏</small>

---

夏六月晉荀瑤伐齊<small>荀瑤荀躒之孫知伯襄子</small>高無丕帥師御之知伯視齊師馬駭遂驅之曰齊人知余旗其謂余畏而反也及壘而還將戰長武子請卜<small>武子晉大夫</small>知伯曰君告于天子而卜之以守龜於宗祧吉矣吾又何卜焉且齊人取我英丘君命瑤非敢燿武也治英丘也<small>治齊取英丘</small>以辭伐罪足矣何必卜壬辰戰于犂丘<small>犂丘隰也</small>齊師敗績知伯親禽顏庚<small>顏庚齊大夫顏涿聚</small>

---

秋八月叔青如越始使越也越諸鞅來聘報叔青也

---

### 哀二十四年 <small>前四七一</small> {#-471}

二十四年夏四月晉侯將伐齊使來乞師曰昔臧文仲以楚師伐齊取穀<small>在僖二十六年</small>宣叔以晉師伐齊取汶陽<small>在[成二年](../08/#-589)</small>寡君欲儌福於周公願乞靈於臧氏<small>以臧氏世勝齊故欲乞其威靈</small>臧石帥師會之取廩丘<small>石臧賓如之子</small>軍吏令繕將進<small>晉軍吏也繕治戰備</small>萊章曰君卑政暴<small>萊章齊大夫</small>往歲克敵<small>禽顏庚</small>今又勝都<small>取廩丘</small>天奉多矣又焉能進是躛言也<small>躛過也</small>役將班矣晉師乃還餼臧石牛<small>生曰餼</small>大史謝之<small>晉大史</small>曰以寡君之在行<small>在軍行</small>牢禮不度<small>不如禮度</small>敢展謝之<small>終臧氏有後於魯</small>

---

邾子又無道越人執之以歸<small>終子贛之言</small>而立公子何何亦無道<small>何大子革弟</small>

---

公子荊之母嬖<small>荊哀公庶子</small>將以為夫人使宗人釁夏獻其禮<small>宗人禮官也</small>對曰無之公怒曰女為宗司立夫人國之大禮也何故無之對曰周公及武公娶於薛<small>武公敖也</small>孝惠娶於商<small>孝公稱惠公弗皇商宋也</small>自桓以下娶於齊<small>桓公始娶文姜</small>此禮也則有若以妾為夫人則固無其禮也公卒立之而以荊為大子國人始惡之<small>惡公</small>

閏月公如越得大子適郢<small>適郢越王大子得相親說也</small>將妻公而多與之地公孫有山使告于季孫季孫懼使因大宰嚭而納賂焉乃止<small>嚭故吳臣也季孫恐公因越討己故懼</small>

---

### 哀二十五年 <small>前四七〇</small> {#-470}

二十五年夏五月庚辰衞侯出奔宋<small>衞侯輒也</small>衞侯為靈臺于藉圃與諸大夫飲酒焉褚師聲子韤而登席<small>古者見君解韤</small>公怒辭曰臣有疾異於人<small>足有創疾</small>若見之君將嗀之<small>嗀嘔吐也</small>是以不敢<small>不敢解韤</small>公愈怒大夫辭之不可<small>共辭謝公公不可解</small>褚師出公戟其手<small>抵徒手屈肘如戟形</small>曰必斷而足聞之褚師與司寇亥乘曰今日幸而後亡<small>恐死以得亡為幸</small>公之入也奪南氏邑<small>南氏子南之子公孫彌牟</small>而奪司寇亥政公使侍人納公文懿子之車于池<small>懿子公文要公有忿使人投其車于池水中</small>初衞人翦夏丁氏<small>在十一年</small>以其帑賜彭封彌子<small>彭封彌子彌子瑕</small>彌子飲公酒納夏戊之女嬖以為夫人其弟期大叔疾之從孫甥也<small>期夏戊之子姊妹之孫為從孫甥與孫同列</small>少畜於公以為司徒夫人寵衰期得罪公使三匠久公使優狡盟拳彌<small>優狡俳優也拳彌衞大夫使俳優盟之欲恥辱也</small>而甚近信之故褚師比<small>韤登席者</small>公孫彌牟<small>喪邑者</small>公文要<small>失車者</small>司寇亥<small>奪政者</small>司徒期因三匠與拳彌以作亂皆執利兵無者執斤<small>斤工匠所執</small>使拳彌入于公宮<small>信近之故得入</small>而自大子疾之宮譟以攻公鄄子士請禦之<small>鄄子士衞大夫</small>彌援其手曰子則勇矣將若君何<small>言不可救</small>不見先君乎君何所不逞欲<small>先君蒯聵也亂不速奔故為戎州所殺欲令早去</small>且君嘗在外矣豈必不反當今不可衆怒難犯休而易間也乃出將適蒲<small>蒲近晉邑</small>彌曰晉無信不可將適鄄<small>鄄齊晉界上邑彌詐不知謀故公信之</small>彌曰齊晉爭我不可將適泠<small>泠近魯邑</small>彌曰魯不足與請適城鉏<small>城鉏近宋邑</small>以鉤越越有君<small>宋南近越轉相鉤牽</small>乃適城鉏彌曰衞盜不可知也請速自我始乃載寶以歸<small>欺衞君言君以寶自隨將致衞盜請速行己為先發而因載寶歸衞也</small>

公為支離之卒<small>支離陳名</small>因祝史揮以侵衞<small>揮衞祝史</small>衞人病之懿子知之<small>知揮為內間</small>見子之<small>子之公孫彌牟文子也</small>請逐揮文子曰無罪懿子曰彼好專利而妄<small>妄不法</small>夫見君之入也將先道焉<small>若見君有入勢必道助之</small>若逐之必出於南門而適君所<small>雖知其為君間不審察私共評之</small>夫越新得諸侯將必請師焉揮在朝使吏遣諸其室<small>難面逐之先逐其家</small>揮出信弗內<small>再宿為信</small>五日乃館諸外里<small>外里公所在</small>遂有寵使如越請師<small>請師伐衞求入</small>

---

六月公至自越<small>前年行今還</small>季康子孟武伯逆於五梧<small>魯南鄙也</small>郭重僕<small>為公僕</small>見二子曰惡言多矣君請盡之<small>二子不臣之言甚多欲使公盡極以觀之</small>公宴於五梧武伯為祝<small>祝上壽酒</small>惡郭重曰何肥也<small>訾毀其貌</small>季孫曰請飲彘也<small>飲罰之</small>以魯國之密邇仇讎臣是以不獲從君克免於大行又謂重也肥<small>言重隨君遠行劬勞不宜稱肥</small>公曰是食言多矣能無肥乎<small>以激三桓之數食言</small>飲酒不樂公與大夫始有惡<small>為二十七年公孫邾起</small>

---

### 哀二十六年 <small>前四六九</small> {#-469}

二十六年夏五月叔孫舒帥師會越皐如后庸宋樂茷納衞侯<small>舒武叔之子文子也皐如后庸越大夫樂茷宋司城子潞衞侯輒也</small>文子欲納之懿子曰君愎而虐少待之必毒於民<small>愎很也</small>乃睦於子矣<small>民睦</small>師侵外州大獲<small>越納輒之師</small>出禦之大敗<small>衞師敗</small>掘褚師定子之墓焚之于平莊之上<small>定子褚師比之父也平莊陵名也</small>文子使王孫齊私於皐如<small>齊衞大夫王孫賈之子昭子也</small>曰子將大滅衞乎抑納君而已乎皐如曰寡君之命無他納衞君而已文子致衆而問焉曰君以蠻夷伐國國幾亡矣請納之衆曰勿納曰彌牟亡而有益請自北門出<small>欲以觀衆心</small>衆曰勿出重賂越人申開守陴而納公<small>申重也開重門而嚴設守備欲以恐公使不敢入</small>公不敢入師還立悼公<small>悼公蒯聵庶弟公子黚也</small>南氏相之以城鉏與越人公曰期則為此<small>司徒期也</small>令苟有怨於夫人者報之<small>夫人期姊也怒期而不得加戮故勑宮女令苦困期姊</small>司徒期聘於越<small>為悼公聘</small>公攻而奪之幣期告王<small>越王也</small>王命取之期以衆取之公怒殺期之甥之為大子者<small>忿期而及其姊為夫人者遂復及夫人之子</small>遂卒于越<small>終言之也終效夷言死于夷</small>

---

宋景公無子取公孫周之子得與啟畜諸公宮<small>周元公孫子高也得昭公也啟得弟畜養也</small>未有立焉於是皇緩為右師皇非我為大司馬皇懷為司徒<small>皇懷非我從昆弟</small>靈不緩為左師<small>不緩子靈圍龜之後</small>樂茷為司城<small>茷樂溷之子</small>樂朱鉏為大司寇<small>朱鉏樂輓之子</small>六卿三族降聽政<small>三族皇靈樂也降和同也</small>因大尹以達<small>大尹近官有寵者六卿因之以自通達於君</small>大尹常不告而以其欲稱君命以令<small>不告君也</small>國人惡之司城欲去大尹左師曰縱之使盈其罪<small>盈滿也</small>重而無基能無敝乎<small>言勢重而無德以為基必敗也</small>冬十月公游于空澤<small>空澤宋邑</small>辛巳卒于連中<small>連中館名</small>大尹興空澤之士千甲<small>甲士千人</small>奉公自空桐入如沃宮<small>奉公尸也梁國虞縣東南有地名空桐沃宮宋都內宮名</small>使召六子曰聞下有師君請六子畫<small>畫計策</small>六子至以甲劫之曰君有疾病請二三子盟乃盟于少寢之庭曰無為公室不利大尹立啟奉喪殯于大宮三日而後國人知之司城茷使宣言于國曰大尹惑蠱其君而專其利今君無疾而死死又匿之是無他矣大尹之罪也<small>言大尹所弒</small>得夢啟北首而寢於盧門之外<small>盧門宋東門北首死象在門外失國也</small>己為烏而集於其上咮加於南門尾加於桐門曰余夢美必立<small>桐門北門</small>大尹謀曰我不在盟<small>少寢庭但以君命盟六卿大尹不盟</small>無乃逐我復盟之乎使祝為載書六子在唐盂<small>地名</small>將盟之祝襄以載書告皇非我<small>襄祝名</small>皇非我因子潞<small>子潞樂茷</small>門尹得<small>樂得</small>左師謀曰民與我逐之乎皆歸授甲使徇於國曰大尹惑蠱其君以陵虐公室與我者救君者也衆曰與之大尹徇曰戴氏皇氏將不利公室<small>戴氏即樂氏</small>與我者無憂不富衆曰無別<small>惡其號令與君無別</small>戴氏皇氏欲伐公<small>公謂啟</small>樂得曰不可彼以陵公有罪我伐公則甚焉使國人施於大尹<small>施罪於大尹</small>大尹奉啟以奔楚乃立得司城為上卿盟曰三族共政無相害也

---

衞出公自城鉏使以弓問子贛且曰吾其入乎子贛稽首受弓對曰臣不識也私於使者曰昔成公孫於陳<small>[僖二十八年](../05/#-632)衞成公奔楚遂適陳</small>甯武子孫莊子為宛濮之盟而君入<small>盟在[僖二十八年](../05/#-632)</small>獻公孫於齊<small>在[襄十四年](../09/#-559)</small>子鮮子展為夷儀之盟而君入<small>在襄二十六年</small>今君再在孫矣<small>謂十五年孫魯今又孫宋</small>內不聞獻之親外不聞成之卿則賜不識所由入也詩曰無競惟人四方其順之<small>詩周頌言無強惟得人也</small>若得其人四方以為主<small>為主主四方</small>而國於何有

---

### 哀二十七年 <small>前四六八</small> {#-468}

二十七年春越子使后庸來聘且言邾田封于駘上<small>欲使魯還邾田封竟至駘上</small>二月盟于平陽<small>西平陽</small>三子皆從<small>季康子叔孫文子孟武伯皆從后庸盟</small>康子病之<small>恥從蠻夷盟</small>言及子贛<small>思子贛</small>曰若在此吾不及此夫<small>不及與越盟</small>武伯曰然何不召曰固將召之文子曰他日請念<small>言季孫不能用子贛臨難而思之</small>

夏四月己亥季康子卒公弔焉降禮<small>禮不備也言公之多妄</small>

---

晉荀瑤帥師伐鄭次于桐丘鄭駟弘請救于齊<small>弘駟歂子</small>齊師將興陳成子屬孤子三日朝<small>屬會死事者之子使朝三日以禮之</small>設乘車兩馬繫五邑焉<small>乘車兩馬大夫服又加之五邑</small>召顏涿聚之子晉曰隰之役而父死焉<small>隰役在二十三年</small>以國之多難未女恤也今君命女以是邑也服車而朝毋廢前勞乃救鄭及留舒違穀七里穀人不知<small>言其整也留舒齊地違去也</small>及濮雨不涉<small>濮水自陳留酸棗縣傍河東北經濟陰至高平入濟</small>子思曰大國在敝邑之宇下是以告急今師不行恐無及也<small>子思國參</small>成子衣製杖戈<small>製雨衣也</small>立於阪上馬不出者助之鞭之知伯聞之乃還<small>畏其得衆心</small>曰我卜伐鄭不卜敵齊使謂成子曰大夫陳子陳之自出陳之不祀鄭之罪也<small>十七年楚獨滅陳非鄭之罪蓋知伯誣陳子故陳子怒謂其多陵人</small>故寡君使瑤察陳衷焉<small>衷善也</small>謂大夫其恤陳乎若利本之顛瑤何有焉<small>言陳滅於己無傷</small>成子怒曰多陵人者皆不在知伯其能久乎中行文子告成子<small>文子荀寅此時奔在齊</small>曰有自晉師告寅者將為輕車千乘以厭齊師之門則可盡也成子曰寡君命恒曰無及寡無畏衆雖過千乘敢辟之乎將以子之命告寡君<small>成子疑其有為晉之心也</small>文子曰吾乃今知所以亡<small>自恨己無知</small>君子之謀也始衷終皆舉之而後入焉<small>謀一事則當慮此三變然後入而行之所謂君子三思</small>今我三不知而入之不亦難乎<small>悔其言不可復</small>

---

公患三桓之侈也欲以諸侯去之<small>欲求諸侯師以逐三桓</small>三桓亦患公之妄也故君臣多間<small>間隙也</small>公游于陵阪遇孟武伯於孟氏之衢曰請有問於子余及死乎<small>問己可得以壽死不</small>對曰臣無由知之三問卒辭不對公欲以越伐魯而去三桓秋八月甲戌公如公孫有陘氏<small>有陘氏即有山氏</small>因孫于邾乃遂如越國人施公孫有山氏<small>以公從其家出故也終子贛之言君不沒於魯</small>

---

悼之四年晉荀瑤帥師圍鄭<small>悼公哀公之子寧也哀公出孫魯人立悼公</small>未至鄭駟弘曰知伯愎而好勝早下之則可行也<small>行去也</small>乃先保南里以待之<small>保守也南里在城外</small>知伯入南里門于桔柣之門鄭人俘酅魁壘<small>酅魁壘晉士</small>賂之以知政<small>欲使反為鄭</small>閉其口而死將門<small>攻鄭門</small>知伯謂趙孟入之對曰主在此<small>主謂知伯也言主在此何不自入</small>知伯曰惡而無勇何以為子<small>惡貌醜也簡子廢嫡子伯魯而立襄子故知伯言其醜且無勇何故立以為子</small>對曰以能忍恥庶無害趙宗乎知伯不悛趙襄子由是惎知伯<small>惎毒也</small>遂喪之知伯貪而愎故韓魏反而喪之<small>史記晉懿公之四年魯悼公之十四年知伯帥韓魏圍趙襄子於晉陽韓魏反與趙氏謀殺知伯於晉陽之下在春秋後二十七年</small>