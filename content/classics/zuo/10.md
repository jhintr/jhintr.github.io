---
title: "昭公第十"
subtitle: "541-510"
date: 2019-09-14T20:06:52+08:00
draft: false
weight: 710
js:
    - /js/toc.js
    - /js/commentary.js
---


### 昭元年 <small>前五四一</small> {#-541}

**元年春王正月，公即位。**<small>無傳。</small>

---

元年春，楚公子圍聘于鄭，且娶於公孫段氏，伍舉為介。<small>伍舉，椒舉。介，副也。</small>將入館，<small>就客舍。</small>鄭人惡之，<small>知楚懷詐。</small>使行人子羽與之言，乃館於外。<small>舍城外。</small>既聘，將以衆逆，<small>以兵入逆婦。</small>子產患之，使子羽辭曰：「以敝邑褊小，不足以容從者，請墠聽命。」<small>欲於城外除地為墠，行昏禮。</small>令尹命大宰伯州犂對曰：「君辱貺寡大夫圍，謂圍將使豐氏撫有而室，<small>豐氏，公孫段。</small>圍布几筵，告於莊共之廟而來，<small>莊王，圍之祖，共王，圍之父。</small>若野賜之，是委君貺於草莽也，是寡大夫不得列於諸卿也，<small>言不得從卿禮。</small>不寧唯是，又使圍蒙其先君，<small>蒙，欺也。告先君而來，不得成禮於女氏之廟，故以為欺先君。</small>將不得為寡君老，<small>大臣稱老。懼辱命而黜退。</small>其蔑以復矣！唯大夫圖之。」子羽曰：「小國無罪，恃實其罪，<small>恃大國而無備則是罪。</small>將恃大國之安靖己，而無乃包藏禍心以圖之，小國失恃而懲諸侯，使莫不憾者，距違君命而有所壅塞不行是懼！<small>言己失所恃，則諸侯懲恨，以距君命，壅塞不行，所懼唯此。</small>不然，敝邑館人之屬也，<small>館人，守舍人也。</small>其敢愛豐氏之祧？」<small>祧，遠祖廟。</small>伍舉知其有備也，請垂櫜而入，<small>垂櫜，示無弓。</small>許之。正月乙未，入逆而出。

**叔孫豹會晉趙武、楚公子圍、齊國弱、宋向戌、衞齊惡、陳公子招、蔡公孫歸生、鄭罕虎、許人、曹人于虢。**<small>招實陳侯母弟，不稱弟者，義與[莊二十五年](../03/#-669)公子友同。今讀舊書，則楚當先晉，而先書趙武者，亦取宋盟貴武之信，故尚之也。衞在陳蔡上，先至於會。</small>

遂會於虢，<small>虢，鄭地。</small>尋宋之盟也。<small>宋盟在[襄二十七年](../09/#-546)。</small>祁午謂趙文子曰：「宋之盟，楚人得志於晉，<small>得志，謂先歃。午，祁奚子。</small>今令尹之不信，諸侯之所聞也，子弗戒，懼又如宋！<small>恐楚復得志。</small>子木之信稱於諸侯，猶詐晉而駕焉，<small>駕，猶陵也。詐，謂衷甲。</small>況不信之尤者乎？<small>尤，甚也。</small>楚重得志於晉，晉之恥也！子相晉國以為盟主，於今七年矣，<small>[襄二十五年](../09/#-548)始為政，以春言故云七年。</small>再合諸侯，<small>[襄二十五年](../09/#-548)會夷儀，[二十六年](../09/#-547)會澶淵。</small>三合大夫，<small>[襄二十七年](../09/#-546)會于宋，[三十年](../09/#-543)會澶淵，及今會虢也。</small>服齊狄，寧東夏，<small>[襄二十八年](../09/#-545)齊侯白狄朝晉。</small>平秦亂，<small>[襄二十六年](../09/#-547)秦晉為成。</small>城淳于，<small>[襄二十九年](../09/#-544)城杞之淳于，杞遷都。</small>師徒不頓，國家不罷，民無謗讟，<small>讟，誹也。</small>諸侯無怨，天無大災，子之力也！有令名矣，而終之以恥，午也是懼，吾子其不可以不戒。」文子曰：「武受賜矣！<small>受午言。</small>然宋之盟，子木有禍人之心，武有仁人之心，是楚所以駕於晉也，今武猶是心也，楚又行僭，<small>僭，不信。</small>非所害也！武將信以為本，循而行之，譬如農夫，是穮是蓘，<small>穮，耘也。壅苗為蓘。</small>雖有饑饉，必有豐年！<small>言耕鉏不以水旱息，必獲豐年之收。</small>且吾聞之，能信不為人下，吾未能也，<small>自恐未能信也。</small>詩曰『不僭不賊，鮮不為則』，信也，<small>詩大雅。僭，不信。賊，害人也。</small>能為人則者，不為人下矣！吾不能是難，楚不為患。」

楚令尹圍請用牲讀舊書，加于牲上而已，<small>舊書，宋之盟書。楚恐晉先歃，故欲從舊書，加于牲上不歃血。經所以不書盟。</small>晉人許之。三月甲辰，盟，楚公子圍設服離衞。<small>設君服，二人執戈陳於前以自衞。離，陳也。</small>叔孫穆子曰：「楚公子美矣君哉！」<small>美服似君。</small>鄭子皮曰：「二執戈者前矣！」<small>禮，國君行，有二執戈者在前。</small>蔡子家曰：「蒲宮有前，不亦可乎？」<small>公子圍在會，特緝蒲為王殿屋，屏蔽以自殊異，言既造王宮而居之，雖服君服，無所怪也。</small>楚伯州犂曰：「此行也，辭而假之寡君。」<small>聞諸大夫譏之，故言假以飾令尹過。</small>鄭行人揮曰：「假不反矣！」<small>言將遂為君。</small>伯州犂曰：「子姑憂子皙之欲背誕也。」<small>[襄三十年](../09/#-543)鄭子皙殺伯有，背命放誕，將為國難，言子且自憂此，無為憂令尹不反戈。</small>子羽曰：「當璧猶在，假而不反，子其無憂乎？」<small>子羽，行人揮。當璧，謂弃疾，事在[昭十三年](#-529)。言弃疾有當璧之命，圍雖取國，猶將有難，不無憂也。</small>齊國子曰：「吾代二子愍矣！」<small>國子，國弱也。二子，謂王子圍及伯州犂。圍此冬便篡位，不能自終，州犂亦尋為圍所殺，故言可愍。</small>陳公子招曰：「不憂何成，二子樂矣！」<small>言以憂生事，事成而樂。</small>衞齊子曰：「苟或知之，雖憂何害？」<small>齊子，齊惡。言先知為備，雖有憂難，無所損害。</small>宋合左師曰：「大國令，小國共，吾知共而已。」<small>共承大國命，不能知其禍福。</small>晉樂王鮒曰：「小旻之卒章善矣，吾從之。」<small>小旻，詩小雅。其卒章義取非唯暴虎、馮河之可畏也，不敬小人亦危殆，王鮒從斯義，故不敢譏議公子圍。</small>

退會，子羽謂子皮曰：「叔孫絞而婉，<small>絞，切也。譏其似君，反謂之美，故曰婉。</small>宋左師簡而禮，<small>無所臧否，故曰簡。共事大國，故曰禮。</small>樂王鮒字而敬，<small>字，愛也。不犯凶人，所以自愛敬。</small>子與子家持之，<small>子，子皮。子家，蔡公孫歸生。持之，言無所取與。</small>皆保世之主也！齊衞陳大夫其不免乎？國子代人憂，子招樂憂，齊子雖憂弗害，夫弗及而憂，與可憂而樂，與憂而弗害，皆取憂之道也，憂必及之，大誓曰『民之所欲，天必從之』，<small>逸書。</small>三大夫兆憂，憂能無至乎？<small>開憂兆也。</small>言以知物，其是之謂矣。」<small>物，類也。察言以知禍福之類。[八年](#-534)陳招殺大子，國弱、齊惡當身各無患。</small>

**三月，取鄆。**<small>不稱將帥，將卑師少。書取，言易也。</small>

季武子伐莒，取鄆，<small>兵未加莒而鄆服，故書取而不言伐。</small>莒人告於會，楚告於晉曰：「尋盟未退，<small>尋弭兵之盟。</small>而魯伐莒，瀆齊盟，<small>瀆，慢也。</small>請戮其使！」<small>時叔孫豹在會，欲戮之。</small>樂桓子相趙文子，<small>桓子，樂王鮒。相，佐也。</small>欲求貨於叔孫而為之請，使請帶焉，<small>難指求貨，故以帶為辭。</small>弗與，梁其踁曰：「貨以藩身，子何愛焉？」<small>踁，叔孫家臣。</small>叔孫曰：「諸侯之會，衞社稷也，我以貨免，魯必受師，<small>言不戮其使，必伐其國。</small>是禍之也，何衞之為？人之有牆，以蔽惡也，<small>喻己為國衞，如牆為人蔽。</small>牆之隙壞，誰之咎也？<small>咎在牆。</small>衞而惡之，吾又甚焉！<small>罪甚牆。</small>雖怨季孫，魯國何罪？<small>怨季孫之伐莒。</small>叔出季處，有自來矣，吾又誰怨！<small>季孫守國，叔孫出使，所從來久，今遇此戮，無所怨也。</small>然鮒也賄，弗與不已。」召使者，裂裳帛而與之曰：「帶其褊矣。」<small>言帶褊盡故裂裳，示不相逆。</small>

趙孟聞之曰：「臨患不忘國，忠也，<small>謂言魯國何罪。</small>思難不越官，信也，<small>謂言叔出季處。</small>圖國忘死，貞也，<small>謂不以貨免。</small>謀主三者，義也，<small>三者，忠信貞。</small>有是四者，又可戮乎？」<small>并義而四。</small>乃請諸楚，曰：「魯雖有罪，其執事不辟難，<small>執事，謂叔孫。</small>畏威而敬命矣！<small>謂不敢辟戮。</small>子若免之，以勸左右可也！若子之羣吏處不辟汙，<small>汙，勞事。</small>出不逃難，<small>不苟免。</small>其何患之有？患之所生，汙而不治，難而不守，所由來也，能是二者，又何患焉？不靖其能，其誰從之？<small>安靖賢能，則衆附從。</small>魯叔孫豹可謂能矣！請免之以靖能者，子會而赦有罪，<small>不伐魯。</small>又賞其賢，<small>赦叔孫。</small>諸侯其誰不欣焉望楚而歸之，視遠如邇？疆埸之邑，一彼一此，何常之有？<small>言今衰世，疆埸無定主。</small>王伯之令也，<small>言三王五伯有令德時。</small>引其封疆，<small>引，正也，正封界。</small>而樹之官，<small>樹，立也，立官以守國。</small>舉之表旗，<small>旌旗以表貴賤。</small>而著之制令，<small>為諸侯作制度法令，使不得相侵犯。</small>過則有刑，猶不可壹，於是乎虞有三苗，<small>三苗饕餮，放三危者。</small>夏有觀扈，<small>觀國，今頓丘衞縣。扈在始平鄠縣，書序曰「啟與有扈戰於甘之野」。</small>商有姺邳，<small>二國，商諸侯。邳，今下邳縣。</small>周有徐奄，<small>二國皆嬴姓，書序曰「成王伐淮夷，遂踐奄」，徐即淮夷。</small>自無令王，諸侯逐進，<small>逐，猶競也。</small>狎主齊盟，其又可壹乎？<small>彊弱無常，故更主盟。</small>恤大舍小，足以為盟主，<small>大謂篡弒滅亡之禍。</small>又焉用之？<small>焉用治小事。</small>封疆之削，何國蔑有？主齊盟者，誰能辯焉？<small>辯，治也。</small>吳濮有釁，楚之執事豈其顧盟？<small>吳在東，濮在南，今建寧郡南有濮夷。釁，過也。</small>莒之疆事，楚勿與知，諸侯無煩，不亦可乎？莒魯爭鄆，為日久矣，苟無大害於其社稷，可無亢也！<small>亢，禦。</small>去煩宥善，莫不競勸，子其圖之！」固請諸楚。楚人許之，乃免叔孫。

令尹享趙孟，賦大明之首章，<small>大明，詩大雅，首章言文王明明照於下，故能赫赫盛於上，令尹意在首章，故特稱首章以自光大。</small>趙孟賦小宛之二章。<small>小宛，詩小雅，二章取其「各敬爾儀，天命不又」，言天命一去不可復還，以戒令尹。</small>事畢，趙孟謂叔向曰：「令尹自以為王矣，何如？」<small>問將能成否。</small>對曰：「王弱，令尹彊，其可哉？<small>言可成。</small>雖可，不終。」趙孟曰：「何故？」對曰：「彊以克弱，而安之，彊不義也，<small>安於勝君，是彊而不義。</small>不義而彊，其斃必速，詩曰『赫赫宗周，褒姒滅之』，彊不義也！<small>詩小雅。褒姒，周幽王后，幽王惑焉而行不義，遂至滅亡，言雖赫赫盛彊，不義足以滅之。</small>令尹為王，必求諸侯，晉少懦矣！<small>懦，弱也。</small>諸侯將往，若獲諸侯，其虐滋甚，<small>滋，益也。</small>民弗堪也，將何以終？夫以彊取，<small>取不以道。</small>不義而克，必以為道，<small>以不義為道。</small>道以淫虐，弗可久已矣。」<small>為[十三年](#-529)楚弒靈王傳。</small>

夏四月，趙孟、叔孫豹、曹大夫入于鄭，<small>會罷過鄭。</small>鄭伯兼享之。子皮戒趙孟，<small>戒享期。</small>禮終，趙孟賦瓠葉。<small>受所戒禮畢，而賦詩。瓠葉，詩小雅，義取古人不以微薄廢禮，雖瓠葉兔首，猶與賓客享之。</small>子皮遂戒穆叔，且告之，<small>告以趙孟賦瓠葉。</small>穆叔曰：「趙孟欲一獻，<small>瓠葉詩義取薄物而以獻酬，知欲一獻。</small>子其從之？」子皮曰：「敢乎？」<small>言不敢。</small>穆叔曰：「夫人之所欲也，又何不敢？」<small>夫人，趙孟。</small>及享，具五獻之籩豆於幕下，<small>朝聘之制，大國之卿五獻。</small>趙孟辭，<small>趙孟自以今非聘鄭，故辭五獻。</small>私於子產，<small>私語。</small>曰：「武請於冢宰矣。」<small>冢宰，子皮。請，謂賦瓠葉。</small>乃用一獻。趙孟為客，禮終乃宴。<small>卿會公侯，享宴皆折俎，不體薦。</small>穆叔賦鵲巢，<small>鵲巢，詩召南，言鵲有巢而鳩居之，喻晉君有國，趙孟治之。</small>趙孟曰：「武不堪也。」又賦采蘩，<small>亦詩召南，義取蘩菜薄物，可以薦公侯，享其信，不求其厚。</small>曰：「小國為蘩，大國省穡而用之，其何實非命？」<small>穆叔言小國微薄猶蘩菜，大國能省愛用之而不弃，則何敢不從命。穡，愛也。</small>子皮賦野有死麕之卒章，<small>野有死麕，詩召南，卒章曰「舒而脫脫兮，無感我帨兮，無使尨也吠」。脫脫，安徐。帨，佩巾。義取君子徐以禮來，無使我失節，而使狗驚吠，喻趙孟以義撫諸侯，無以非禮相加陵。</small>趙孟賦常棣，<small>常棣，詩小雅，取其「凡今之人，莫如兄弟」，言欲親兄弟之國。</small>且曰：「吾兄弟比以安，尨也可使無吠。」<small>受子皮之詩。</small>穆叔、子皮及曹大夫興，拜，<small>三大夫皆兄弟國。興，起也。</small>舉兕爵曰：「小國賴子知免於戾矣。」<small>兕爵，所以罰不敬。言小國蒙趙孟德，比以安，自知免此罰戮。</small>飲酒樂，趙孟出曰：「吾不復此矣。」<small>不復見此樂。</small>

天王使劉定公勞趙孟於潁，館於雒汭，<small>王，周景王。定公，劉夏。潁水出陽城縣。雒汭在河南鞏縣南。水曲流為汭。</small>劉子曰：「美哉禹功，<small>見河雒而思禹功。</small>明德遠矣！微禹，吾其魚乎？吾與子弁冕端委以治民臨諸侯，禹之力也，<small>弁冕，冠也。端委，禮衣。言今得共服冠冕、有國家者，皆由禹之力。</small>子盍亦遠績禹功而大庇民乎？」<small>勸趙孟使纂禹功。</small>對曰：「老夫罪戾是懼，焉能恤遠？吾儕偷食，朝不謀夕，何其長也？」<small>言欲苟免目前，不能念長久。</small>劉子歸以語王曰：「諺所謂『老將知而耄及之』者，<small>八十曰耄。耄，亂也。</small>其趙孟之謂乎？為晉正卿，以主諸侯，而儕於隷人，朝不謀夕，<small>言其自比於賤人，而無恤民之心。</small>弃神人矣！<small>民為神主，不恤民故神人皆去。</small>神怒民叛，何以能久？趙孟不復年矣！<small>言將死，不復見明年。</small>神怒不歆其祀，民叛不即其事，祀事不從，又何以年？」<small>為此冬趙孟卒起本。</small>

叔孫歸，<small>虢會歸。</small>曾夭御季孫以勞之，旦及日中不出。<small>恨季孫伐莒，使己幾被戮。</small>曾夭謂曾阜，<small>曾阜，叔孫家臣。</small>曰：「旦及日中，吾知罪矣！魯以相忍為國也，忍其外，不忍其內，焉用之？」<small>欲受楚戮，是忍其外，日中不出，是不忍其內。</small>阜曰：「數月於外，<small>言叔孫勞役在外數月。</small>一旦於是，庸何傷？賈而欲贏，而惡嚻乎？」<small>言譬如商賈求贏利者，不得惡諠嚻之聲。</small>阜謂叔孫曰：「可以出矣。」叔孫指楹曰：「雖惡是，其可去乎？」乃出見之。<small>楹，柱也，以喻魯有季孫，猶屋有柱。</small>

---

鄭徐吾犯之妹美，<small>犯，鄭大夫。</small>公孫楚聘之矣，<small>楚，子南，穆公孫。</small>公孫黑又使強委禽焉，<small>禽，鴈也，納采用鴈。</small>犯懼，告子產。子產曰：「是國無政，非子之患也，唯所欲與。」犯請於二子，請使女擇焉，皆許之。子皙盛飾入，布幣而出。<small>布陳贄幣。子皙，公孫黑。</small>子南戎服入，左右射，超乘而出。女自房觀之，曰：「子皙信美矣，抑子南夫也！<small>言丈夫。</small>夫夫婦婦，所謂順也。」適子南氏。

子皙怒，既而櫜甲以見子南，欲殺之而取其妻，子南知之，執戈逐之，及衝，擊之以戈。<small>衝，交道。</small>子皙傷而歸，告大夫曰：「我好見之，不知其有異志也，故傷。」大夫皆謀之，子產曰：「直鈞，幼賤有罪，罪在楚也。」<small>先聘，子南直也，子南用戈，子皙直也，子產力未能討，故鈞其事，歸罪於楚。</small>乃執子南而數之曰：「國之大節有五，女皆奸之！<small>奸，犯也。</small>畏君之威、聽其政、尊其貴、事其長、養其親，五者所以為國也！今君在國，女用兵焉，不畏威也，奸國之紀，不聽政也，<small>奸國之紀，謂傷人。</small>子皙上大夫，女嬖大夫而弗下之，不尊貴也，幼而不忌，不事長也，<small>忌，畏也。</small>兵其從兄，不養親也，君曰『余不女忍殺，宥女以遠』，勉速行乎，無重而罪。」

五月庚辰，鄭放游楚於吳。將行子南，子產咨於大叔，<small>大叔，游楚之兄子。</small>大叔曰：「吉不能亢身，焉能亢宗？<small>亢，蔽也。</small>彼國政也，非私難也，子圖鄭國，利則行之，又何疑焉？周公殺管叔而蔡蔡叔，<small>蔡，放也。</small>夫豈不愛？王室故也！吉若獲戾，子將行之，何有於諸游？」<small>為[二年](#-540)鄭殺公孫黑傳。</small>

---

**夏，秦伯之弟鍼出奔晉。**<small>稱弟，罪秦伯。</small>

秦后子有寵於桓，如二君於景，<small>后子，秦桓公子，景公母弟鍼也。其權寵如兩君。</small>其母曰：「弗去懼選。」<small>選，數也。恐景公數其罪而加戮。</small>癸卯，鍼適晉，其車千乘。書曰「秦伯之弟鍼出奔晉」，罪秦伯也。<small>罪失教。</small>后子享晉侯，<small>為晉侯設享禮。</small>造舟于河，<small>造舟為梁，通秦晉之道。</small>十里舍車，<small>一舍八乘，為八反之備。</small>自雍及絳，<small>雍絳相去千里，用車八百乘。</small>歸取酬幣，<small>備九獻之儀，始禮自齎其一，故續送其八酬酒幣。</small>終事八反。<small>每十里以八乘車各以次載幣，相授而還，不徑至，故言八反。千里用車八百乘，其二百乘以自隨，故言千乘。傳言秦鍼之出，極奢富以成禮，欲盡敬於所赴。</small>司馬侯問焉曰：「子之車盡於此而已乎？」對曰：「此之謂多矣？若能少此，吾何以得見。」<small>言己坐車多，故出奔。</small>女叔齊以告公，<small>叔齊，司馬侯。</small>且曰：「秦公子必歸！臣聞君子能知其過，必有令圖，令圖，天所贊也。」

后子見趙孟，趙孟曰：「吾子其曷歸？」<small>問何時當歸。</small>對曰：「鍼懼選於寡君，是以在此，將待嗣君。」趙孟曰：「秦君何如？」對曰：「無道。」趙孟曰：「亡乎？」對曰：「何為一世無道？國未艾也！<small>艾，絕也。</small>國於天地，有與立焉，<small>言欲輔助之者多。</small>不數世淫，弗能斃也。」趙孟曰：「夭乎？」對曰：「有焉。」趙孟曰：「其幾何？」對曰：「鍼聞之，國無道而年穀和熟，天贊之也，<small>贊，佐助也。</small>鮮不五稔。」<small>鮮，少也。少尚當歷五年，多則不啻。</small>趙孟視蔭曰：「朝夕不相及，誰能待五？」<small>蔭，日景也。趙孟意衰，以日景自喻，故言朝夕不相及、誰能待五。</small>后子出而告人曰：「趙孟將死矣！主民，翫歲而愒日，<small>翫、愒皆貪也。</small>其與幾何？」<small>言不能久。</small>

---

**六月丁巳，邾子華卒。**<small>無傳。三同盟。</small>

---

鄭為游楚亂故，<small>游楚，子南。</small>六月丁巳，鄭伯及其大夫盟于公孫段氏。罕虎、公孫僑、公孫段、印段、游吉、駟帶私盟于閨門之外，實薰隧。<small>閨門，鄭城門。薰隧，門外道名。實之者，為明年子產數子皙罪、稱薰隧盟起本。</small>公孫黑強與於盟，使大史書其名，且曰「七子」，<small>自欲同於六卿，故曰七子。</small>子產弗討。<small>子皙強，討之恐亂國。</small>

---

**晉荀吳帥師敗狄于大鹵。**<small>大鹵，大原晉陽縣。</small>

晉中行穆子敗無終及羣狄于大原，<small>即大鹵也。無終，山戎。</small>崇卒也。<small>崇，聚也。</small>將戰，魏舒曰：「彼徒我車，所遇又阨，<small>地險不便車。</small>以什共車，必克，<small>更增十人以當一車之用。</small>困諸阨，又克，<small>車每困於阨道，今去車，故為必克。</small>請皆卒，<small>去車為步卒。</small>自我始。」乃毀車以為行，<small>魏舒先自毀其屬車，為步陳。</small>五乘為三伍。<small>乘車者車三人，五乘十五人，今改去車，更以五人為伍，分為三伍。</small>荀吳之嬖人不肯即卒，斬以徇。<small>魏舒輒斬之，荀吳不恨，所以能立功。</small>為五陳以相離，兩於前，伍於後，專為右角，參為左角，偏為前拒，<small>皆臨時處置之名。</small>以誘之，翟人笑之，<small>笑其失常。</small>未陳而薄之，大敗之。<small>傳言荀吳能用善謀。</small>

---

**秋，莒去疾自齊入于莒。**<small>國逆而立之曰入。</small>**莒展輿出奔吳。**<small>弒君賊未會諸侯，故不稱爵。</small>

莒展輿立，而奪羣公子秩，公子召去疾于齊。秋，齊公子鉏納去疾，<small>齊雖納去疾，莒人先召之，故從國逆例書入。去疾奔齊在[襄三十一年](../09/#-542)。</small>展輿奔吳。<small>吳外孫。</small>

**叔弓帥師疆鄆田。**<small>春取鄆，今正其封疆。</small>

叔弓帥師疆鄆田，因莒亂也。<small>此春取鄆，今正其疆界。</small>於是莒務婁、瞀胡及公子滅明以大厖與常儀靡奔齊。<small>三子，展輿黨。大厖、常儀靡，莒二邑。</small>君子曰：「莒展之不立，弃人也夫！<small>奪羣公子秩，是弃人。</small>人可弃乎？詩曰『無競惟人』，善矣。」<small>詩周頌，言惟得人則國家彊。</small>

---

**葬邾悼公。**<small>無傳。</small>

---

晉侯有疾，鄭伯使公孫僑如晉聘，且問疾，叔向問焉曰：「寡君之疾病，卜人曰『實沈、臺駘為祟』，史莫之知，敢問此何神也？」

子產曰：「昔高辛氏有二子，伯曰閼伯，季曰實沈，<small>高辛，帝嚳。</small>居于曠林，不相能也，<small>曠林，地闕。</small>日尋干戈，以相征討，<small>尋，用也。</small>后帝不臧，<small>后帝，堯也。臧，善也。</small>遷閼伯于商丘，主辰，<small>商丘，宋地。主祀辰星。辰，大火也。</small>商人是因，故辰為商星，<small>商人，湯先相土封商丘，因閼伯故國，祀辰星。</small>遷實沈于大夏，主參，<small>大夏，今晉陽縣。</small>唐人是因，以服事夏商，<small>唐人若劉累之等，累遷魯縣，此在大夏。</small>其季世曰唐叔虞，<small>唐人之季世，其君曰叔虞。</small>當武王，邑姜方震大叔，<small>邑姜，武王后，齊大公之女。懷胎為震。大叔，成王之弟叔虞。</small>夢帝謂己『余命而子曰虞，<small>帝，天。取唐君之名。</small>將與之唐，屬諸參，而蕃育其子孫』，及生，有文在其手曰『虞』，遂以命之，及成王滅唐而封大叔焉，故參為晉星，<small>叔虞封唐，是為晉侯。</small>由是觀之，則實沈參神也！昔金天氏有裔子曰昧，為玄冥師，生允格臺駘，<small>金天氏，帝少暭。裔，遠也。玄冥，水官。昧為水官之長。</small>臺駘能業其官，<small>纂昧之業。</small>宣汾洮，<small>宣，猶通也。汾洮，二水名。</small>障大澤，<small>陂障之。</small>以處大原，<small>大原，晉陽也，臺駘之所居。</small>帝用嘉之，封諸汾川，<small>帝，顓頊。</small>沈姒蓐黃實守其祀，<small>四國，臺駘之後。</small>今晉主汾而滅之矣，<small>滅四國。</small>由是觀之，則臺駘汾神也！抑此二者不及君身，山川之神，則水旱癘疫之災於是乎禜之，<small>有水旱之災，則禜祭山川之神若臺駘者。周禮四曰禜祭，為營櫕，用幣以祈福祥。</small>日月星辰之神，則雪霜風雨之不時，於是乎禜之，<small>星辰之神若實沈者。</small>若君身，則亦出入飲食哀樂之事也，山川星辰之神又何為焉？<small>言實沈、臺駘不為君疾。</small>僑聞之，君子有四時，朝以聽政、<small>聽國政。</small>晝以訪問、<small>問可否。</small>夕以脩令、<small>念所施。</small>夜以安身，於是乎節宣其氣，<small>宣，散也。</small>勿使有所壅閉湫底，以露其體，<small>湫，集也。底，滯也。露，羸也。壹之則血氣集滯而體羸露。</small>茲心不爽，而昏亂百度，<small>茲，此也。爽，明也。百度，百事之節。</small>今無乃壹之，<small>同四時也。</small>則生疾矣！僑又聞之，內官不及同姓，<small>內官，嬪御。</small>其生不殖，<small>殖，長也。</small>美先盡矣，則相生疾，<small>同姓之相與，先美矣，美極則盡，盡則生疾。</small>君子是以惡之，故志曰『買妾不知其姓則卜之』，違此二者，古之所慎也！<small>壹四時、取同姓，二者古人所慎。</small>男女辨姓，禮之大司也，<small>辨，別也。</small>今君內實有四姬焉，<small>同姓姬四人。</small>其無乃是也乎？若由是二者，弗可為也已！<small>為，治也。</small>四姬有省猶可，無則必生疾矣。」<small>據異姓，去同姓，故言省。</small>

叔向曰：「善哉！肸未之聞也，此皆然矣。」叔向出，行人揮送之，<small>送叔向。</small>叔向問鄭故焉，且問子皙，對曰：「其與幾何？<small>言將敗不久。</small>無禮而好陵人，怙富而卑其上，弗能久矣。」<small>為明年鄭殺公孫黑傳。</small>晉侯聞子產之言，曰：「博物君子也。」重賄之。

晉侯求醫於秦，秦伯使醫和視之，曰：「疾不可為也！是謂近女室疾如蠱，<small>蠱，惑疾。</small>非鬼非食，惑以喪志，<small>惑女色而失志。</small>良臣將死，天命不祐。」<small>良臣不匡救君過，故將死而不為天所祐。</small>公曰：「女不可近乎？」對曰：「節之！先王之樂，所以節百事也，故有五節，<small>五聲之節。</small>遲速本末以相及，中聲以降，五降之後，不容彈矣，<small>此謂先王之樂得中聲，聲成五降而息也。降，罷退。</small>於是有煩手淫聲，慆堙心耳，乃忘平和，君子弗聽也！<small>五降而不息，則雜聲並奏，所謂鄭衞之聲。</small>物亦如之，<small>言百事皆如樂，不可失節。</small>至於煩乃舍也已，無以生疾，<small>煩不舍則生疾。</small>君子之近琴瑟，以儀節也，非以慆心也！<small>為心之節儀，使動不過度。</small>天有六氣，<small>謂陰陽風雨晦明也。</small>降生五味，<small>謂金味辛、木味酸、水味鹹、火味苦、土味甘，皆由陰陽風雨而生。</small>發為五色，<small>辛色白、酸色青、鹹色黑、苦色赤、甘色黃。發，見也。</small>徵為五聲，<small>白聲商、青聲角、黑聲羽、赤聲徵、黃聲宮。徵，驗也。</small>淫生六疾，<small>淫，過也。滋味聲色，所以養人，然過則生害。</small>六氣曰陰陽風雨晦明也，分為四時，序為五節，<small>六氣之化，分而序之，則成四時，得五行之節。</small>過則為菑，陰淫寒疾，<small>寒過則為冷。</small>陽淫熱疾，<small>熱過則喘渴。</small>風淫末疾，<small>末，四支也。風為緩急。</small>雨淫腹疾，<small>雨濕之氣為洩注，</small>晦淫惑疾，<small>晦，夜也。為宴寢過節，則心惑亂。</small>明淫心疾，<small>明，晝也。思慮煩多，心勞生疾。</small>女，陽物而晦時，淫則生內熱惑蠱之疾，<small>女常隨男，故言陽物。家道當在夜，故言晦時。</small>今君不節不時，能無及此乎？」

出告趙孟，趙孟曰：「誰當良臣？」對曰：「主是謂矣！主相晉國，於今八年，晉國無亂，諸侯無闕，可謂良矣！和聞之，國之大臣，榮其寵祿，任其大節，有菑禍興，而無改焉，<small>改，改行以救菑。</small>必受其咎！今君至於淫以生疾，將不能圖恤社稷，禍孰大焉？主不能禦，吾是以云也。」<small>云主將死。</small>趙孟曰：「何謂蠱？」對曰：「淫溺惑亂之所生也，<small>溺，沈沒於耆欲。</small>於文，皿蟲為蠱，<small>文，字也。皿，器也。器受蟲害者為蠱。</small>穀之飛亦為蠱，<small>穀久積則變為飛蟲，名曰蠱。</small>在周易，女惑男、風落山謂之蠱，<small>巽下艮上蠱。巽為長女、為風，艮為少男、為山，少男而說長女，非匹故惑，山木得風而落。</small>皆同物也。」<small>物，猶類也。</small>趙孟曰：「良醫也。」厚其禮而歸之。<small>贈賄之禮。</small>

---

**冬十有一月己酉，楚子麇卒。**<small>楚以瘧疾赴，故不書弒。</small>**楚公子比出奔晉。**<small>書名罪之。</small>

楚公子圍使公子黑肱、伯州犂城犫、櫟、郟。<small>黑肱，王子圍之弟，子皙也。犫縣屬南陽，郟縣屬襄城，櫟今河南陽翟縣，三邑本鄭地。</small>鄭人懼，子產曰：「不害！令尹將行大事，<small>謂將弒君。</small>而先除二子也，<small>二子，謂黑肱、伯州犂。</small>禍不及鄭，何患焉？」

冬，楚公子圍將聘于鄭，伍舉為介，未出竟，聞王有疾而還，伍舉遂聘。十一月己酉，公子圍至，入問王疾，縊而弒之。<small>縊，絞也，孫卿曰「以冠纓絞之」。長歷推己酉十二月六日，經傳皆言十一月，月誤也。</small>遂殺其二子幕及平夏，<small>皆郟敖子。</small>右尹子干出奔晉，<small>子干，王子比。</small>宮廄尹子皙出奔鄭，<small>因築城而去。</small>殺大宰伯州犂于郟。葬王于郟，謂之郟敖。<small>郟敖，楚子麇。</small>

使赴于鄭，伍舉問應為後之辭焉，<small>問赴者。</small>對曰：「寡大夫圍⋯⋯」伍舉更之曰：「共王之子圍為長。」<small>伍舉更赴辭使從禮。此告終稱嗣，不以篡弒赴諸侯。</small>

子干奔晉，從車五乘，叔向使與秦公子同食，<small>食祿同。</small>皆百人之餼，<small>百人，一卒也。其祿足百人。</small>趙文子曰：「秦公子富。」<small>謂秦鍼富強，秩祿不宜與子干同。</small>叔向曰：「厎祿以德，<small>厎，致也。</small>德鈞以年，年同以尊，公子以國，不聞以富！且夫以千乘去其國，彊禦已甚，詩曰『不侮鰥寡，不畏彊禦』，<small>詩大雅。侮，陵也。</small>秦楚匹也。」使后子與子干齒，<small>以年齒為高下而坐。</small>辭曰：「鍼懼選，楚公子不獲，是以皆來，亦唯命！<small>不獲，不得自安。言俱奔事有優劣，唯主人命所處，謙辭。</small>且臣與羈齒，無乃不可乎？<small>后子先來仕，欲自同於晉臣為主人，子干後來奔，以為羈旅之客。</small>史佚有言曰『非羈何忌』。」<small>忌，敬也。欲謙以自別。</small>

楚靈王即位，薳罷為令尹，薳啟彊為大宰。<small>靈王，公子圍也，即位易名熊虔。</small>鄭游吉如楚，葬郟敖，且聘立君，歸謂子產曰：「具行器矣！<small>行器，會備。</small>楚王汏侈，而自說其事，必合諸侯，吾往無日矣。」子產曰：「不數年未能也。」<small>為[四年](#-538)會申傳。</small>

---

十二月，晉既烝，<small>烝，冬祭也。</small>趙孟適南陽，將會孟子餘，<small>孟子餘，趙衰，趙武之曾祖，其廟在晉之南陽溫縣。往會祭之。</small>甲辰朔，烝于溫，<small>趙氏烝祭。甲辰十二月朔，晉既烝，趙孟乃烝其家廟，則晉烝當在甲辰之前，傳言十二月，月誤。</small>庚戌，卒。<small>十二月七日。終劉定公、秦后子之言。</small>鄭伯如晉弔，及雍乃復。<small>弔趙氏。蓋趙氏辭之而還。傳言大夫彊，諸侯畏而弔之。</small>

---

### 昭二年 <small>前五四〇</small> {#-540}

**二年春，晉侯使韓起來聘。**

二年春，晉侯使韓宣子來聘，<small>公即位故。</small>且告為政，而來見禮也。<small>代趙武為政。雖盟主而脩好同盟，故曰禮。</small>觀書於大史氏，見易象與魯春秋，曰：「周禮盡在魯矣！<small>易象，上下經之象辭。魯春秋，史記之策書。春秋遵周公之典以序事，故曰周禮盡在魯矣。</small>吾乃今知周公之德，與周之所以王也。」<small>易象、春秋，文王周公之制，當此時儒道廢，諸國多闕，唯魯備，故宣子適魯而說之。</small>公享之，季武子賦緜之卒章，<small>緜，詩大雅，卒章義取文王有四臣，故能以緜緜致興盛，以晉侯比文王，以韓子比四輔。</small>韓子賦角弓，<small>角弓，詩小雅，取其「兄弟昏姻，無胥遠矣」，言兄弟之國宜相親。</small>季武子拜曰：「敢拜子之彌縫敝邑，寡君有望矣。」<small>彌縫，猶補合也。謂以兄弟之義。</small>武子賦節之卒章。<small>節，詩小雅，卒章取「式訛爾心，以畜萬邦」，以言晉德可以畜萬邦。</small>既享，宴于季氏，有嘉樹焉，宣子譽之，<small>譽其好也。</small>武子曰：「宿敢不封殖此樹，以無忘角弓。」<small>封，厚也。殖，長也。</small>遂賦甘棠，<small>甘棠，詩召南，召伯息於甘棠之下，詩人思之而愛其樹，武子欲封殖嘉樹如甘棠，以宣子比召公。</small>宣子曰：「起不堪也，無以及召公。」

宣子遂如齊納幣。<small>為平公聘少姜。</small>見子雅，子雅召子旗，<small>子旗，子雅之子。</small>使見宣子，宣子曰：「非保家之主也，不臣。」<small>志氣亢。</small>見子尾，子尾見彊，<small>彊，子尾之子。</small>宣子謂之如子旗。<small>亦不臣。</small>大夫多笑之，唯晏子信之，曰：「夫子君子也！<small>夫子，韓起。</small>君子有信，其有以知之矣。」<small>為[十年](#-532)齊欒施、高彊來奔張本。</small>

自齊聘於衞。衞侯享之，北宮文子賦淇澳，<small>淇澳，詩衞風，美武公也，言宣子有武公之德。</small>宣子賦木瓜。<small>木瓜，亦衞風，義取於欲厚報以為好。</small>

---

夏四月，韓須如齊逆女，<small>須，韓起之子。逆少姜。</small>齊陳無宇送女，致少姜。少姜有寵於晉侯，晉侯謂之少齊。<small>為立別號，所以寵異之。</small>謂陳無宇非卿，<small>欲使齊以適夫人禮送少姜。</small>執諸中都，<small>中都，晉邑，在西河界休縣東南。</small>少姜為之請曰：「送從逆班，<small>班，列也。</small>畏大國也！猶有所易，是以亂作。」<small>韓須，公族大夫。陳無宇，上大夫。言齊畏晉，改易禮制，使上大夫送，遂致此執辱之罪，蓋少姜謙以示譏。</small>

---

**夏，叔弓如晉。**<small>叔弓，叔老子。</small>

叔弓聘于晉，報宣子也。<small>此春韓宣子來聘。</small>晉侯使郊勞，<small>聘禮，賓至近郊，君使卿勞之。</small>辭曰：「寡君使弓來繼舊好，固曰『女無敢為賓，徹命於執事，敝邑弘矣』，<small>徹，達也。</small>敢辱郊使？請辭。」<small>辭郊勞。</small>致館，辭曰：「寡君命下臣來繼舊好，好合使成，臣之祿也，<small>得通君命，則於己為榮祿。</small>敢辱大館？」<small>敢，不敢。</small>叔向曰：「子叔子知禮哉！吾聞之曰『忠信，禮之器也，卑讓，禮之宗也』，<small>宗，猶主也。</small>辭不忘國，忠信也，<small>謂稱舊好。</small>先國後己，卑讓也，<small>始稱敝邑之弘，先國也，次稱臣之祿，後己也。</small>詩曰『敬慎威儀，以近有德』，夫子近德矣。」<small>詩大雅。</small>

---

**秋，鄭殺其大夫公孫黑。**<small>書名惡之。薰隧盟，子產不討，遂以為卿，故書之。</small>

秋，鄭公孫黑將作亂，欲去游氏而代其位，<small>游氏，大叔之族。黑為游楚所傷，故欲害其族。</small>傷疾作而不果，<small>前年游楚所擊創。</small>駟氏與諸大夫欲殺之。<small>駟氏，黑之族。</small>子產在鄙，聞之，懼弗及，乘遽而至，<small>遽，傳驛。</small>使吏數之，<small>責數其罪。</small>曰：「伯有之亂，<small>在[襄三十年](../09/#-543)。</small>以大國之事而未爾討也，<small>務共大國之命，不暇治女罪，</small>爾有亂心無厭，國不女堪！專伐伯有，而罪一也，昆弟爭室，而罪二也，<small>謂爭徐吾犯之妹。</small>薰隧之盟，女矯君位，而罪三也，<small>謂使大史書七子。</small>有死罪三，何以堪之？不速死，大刑將至。」再拜稽首，辭曰：「死在朝夕，無助天為虐。」子產曰：「人誰不死，凶人不終命也，作凶事為凶人，不助天，其助凶人乎？」請以印為褚師，<small>印，子皙之子。褚師，市官。</small>子產曰：「印也若才，君將任之，不才，將朝夕從女，女罪之不恤，而又何請焉？不速死，司寇將至。」七月壬寅，縊。尸諸周氏之衢，<small>衢，道也。</small>加木焉。<small>書其罪於木，以加尸上。</small>

---

**冬，公如晉，至河乃復。**<small>弔少姜也。晉人辭之，故還。</small>**季孫宿如晉。**<small>致襚服也。公實以秋行，冬還乃書。</small>

晉少姜卒。公如晉，及河，晉侯使士文伯來辭曰：「非伉儷也！<small>晉侯溺於所幸，為少姜行夫人之服，故諸侯弔。不敢以私煩諸侯，故止之。</small>請君無辱。」公還。季孫宿遂致服焉。<small>致少姜之襚服。公以末秋行，始冬還，還乃書之，故經在冬。</small>

叔向言陳無宇於晉侯曰：「彼何罪？<small>彼，無宇。</small>君使公族逆之，齊使上大夫送之，猶曰不共，君求以貪，國則不共，<small>逆卑於送，是晉國不共。</small>而執其使，君刑已頗，何以為盟主？<small>頗，不平。</small>且少姜有辭，<small>謂請無宇之辭。」</small>冬十月，陳無宇歸。<small>晉侯赦之。</small>

十一月，鄭印段如晉弔。<small>弔少姜。</small>

### 昭三年 <small>前五三九</small> {#-539}

三年春王正月，鄭游吉如晉，送少姜之葬，梁丙與張趯見之，<small>二子，晉大夫。</small>梁丙曰：「甚矣哉，子之為此來也！」<small>卿共妾葬，過禮甚。</small>子大叔曰：「將得已乎？<small>言不得止。</small>昔文襄之霸也，<small>晉文公、襄公。</small>其務不煩諸侯，令諸侯三歲而聘，五歲而朝，有事而會，不協而盟，<small>明王之制，歲聘間朝，在[十三年](#-529)，今簡之。</small>君薨大夫弔，卿共葬事，夫人士弔，大夫送葬，<small>先王之制，諸侯之喪，士弔，大夫送葬，在[三十年](#-512)。蓋時俗過制，故文襄雖節之，猶過於古。</small>足以昭禮、命事、謀闕而已，<small>朝聘以昭禮，盟會以謀闕。</small>無加命矣！<small>命有常。</small>今嬖寵之喪，不敢擇位，而數於守適，<small>不敢以其位卑，而令禮數如守適夫人，然則時適夫人之喪，弔送之禮以過文襄之制。</small>唯懼獲戾，豈敢憚煩？少齊有寵而死，齊必繼室，<small>繼室，復薦女。</small>今茲吾又將來賀，不唯此行也。」張趯曰：「善哉，吾得聞此數也！然自今子其無事矣！譬如火焉，<small>火，心星。</small>火中，寒暑乃退，<small>心以季夏昏中而暑退，季冬旦中而寒退。</small>此其極也，能無退乎？晉將失諸侯，諸侯求煩不獲。」<small>言將不能復煩諸侯。</small>二大夫退，子大叔告人曰：「張趯有知，其猶在君子之後乎！」<small>譏其無隱諱。</small>

---

**三年春王正月丁未，滕子原卒。**<small>[襄二十五年](../09/#-548)盟重丘。</small>

丁未，滕子原卒，同盟故書名。<small>同盟於襄之世，亦應從同盟之禮，故傳發之。</small>

---

齊侯使晏嬰請繼室於晉，<small>復以女繼少姜。</small>曰：「寡君使嬰曰：寡人願事君，朝夕不倦，將奉質幣，以無失時，則國家多難，是以不獲，<small>不得自來。</small>不腆先君之適，<small>謂少姜。</small>以備內官，焜燿寡人之望，則又無祿，早世隕命，寡人失望！君若不忘先君之好，惠顧齊國，辱收寡人，儌福於大公丁公，<small>儌，要也。二公，齊先君。言收恤寡人，則先君與之福也。</small>照臨敝邑，鎮撫其社稷，則猶有先君之適，<small>適夫人之女。</small>及遺姑姊妹，<small>遺，餘也。</small>若而人，<small>言如常人，不敢譽。</small>君若不弃敝邑，而辱使董振擇之，以備嬪嬙，寡人之望也。」<small>董，正也。振，整也。嬪嬙，婦官。</small>韓宣子使叔向對曰：「寡君之願也！寡君不能獨任其社稷之事，未有伉儷，在縗絰之中，是以未敢請！<small>制夫人之服，則葬訖，君臣乃釋服。</small>君有辱命，惠莫大焉！若惠顧敝邑，撫有晉國，賜之內主，豈唯寡君，舉羣臣實受其貺，其自唐叔以下，實寵嘉之。」<small>唐叔，晉之祖。</small>

既成昏，<small>許昏成。</small>晏子受禮，<small>受賓享之禮。</small>叔向從之宴，相與語。叔向曰：「齊其何如？」<small>問興衰。</small>晏子曰：「此季世也！吾弗知齊其為陳氏矣！<small>不知其他，唯知齊將為陳氏。</small>公弃其民，而歸於陳氏！<small>弃民不恤。</small>齊舊四量，豆區釜鍾，四升為豆，各自其四，以登於釜，<small>四豆為區，區斗六升，四區為釜，釜六斗四升。登，成也。</small>釜十則鍾，<small>六斛四斗。</small>陳氏三量皆登一焉，鍾乃大矣！<small>登，加也。加一，謂加舊量之一也，以五升為豆，五豆為區，五區為釜，則區二斗、釜八斗、鍾八斛。</small>以家量貸，而以公量收之，<small>貸厚而收薄。</small>山木如市，弗加於山，魚鹽蜃蛤，弗加於海，<small>賈如在山海，不加貴。</small>民參其力，二入於公，而衣食其一，<small>言公重賦斂。</small>公聚朽蠹，而三老凍餒，<small>三老，謂上壽、中壽、下壽，皆八十已上。不見養遇。</small>國之諸市，屨賤踊貴，<small>踊，刖足者屨。言刖多。</small>民人痛疾，而或燠休之，<small>燠休，痛念之聲。謂陳氏也。</small>其愛之如父母，而歸之如流水，欲無獲民，將焉辟之？箕伯、直柄、虞遂、伯戲，<small>四人皆舜後，陳氏之先。</small>其相胡公大姬，已在齊矣。」<small>胡公，四人之後，周始封陳之祖，大姬，其妃也。言陳氏雖為人臣，然將有國，其先祖鬼神已與胡公共在齊。</small>

叔向曰：「然！雖吾公室，今亦季世也！戎馬不駕，卿無軍行，<small>言晉衰弱，不能征討救諸侯。</small>公乘無人，卒列無長，<small>百人為卒。言人皆非其人、非其長。</small>庶民罷敝，而宮室滋侈，<small>滋，益也。</small>道殣相望，<small>餓死為殣。</small>而女富溢尤，<small>女，嬖寵之家。</small>民聞公命，如逃寇讎，欒郤胥原狐續慶伯，降在皁隷，<small>八姓，晉舊臣之族也。皁隷，賤官。</small>政在家門，<small>大夫專政。</small>民無所依，君日不悛，以樂慆憂，<small>慆，藏也。悛，改也。</small>公室之卑，其何日之有？<small>言今至。</small>讒鼎之銘<small>讒，鼎名也。</small>曰『昧旦丕顯，後世猶怠』，<small>昧旦，早起也。丕，大也。言夙興以務大顯，後世猶解怠。</small>況日不悛，其能久乎？」晏子曰：「子將若何？」<small>問何以免此難。</small>叔向曰：「晉之公族盡矣！肸聞之，公室將卑，其宗族枝葉先落，則公從之，肸之宗十一族，<small>同祖為宗。</small>唯羊舌氏在而已，肸又無子，<small>無賢子。</small>公室無度，<small>無法度。</small>幸而得死，<small>言得以壽終為幸。</small>豈其獲祀？」<small>言必不得祀。</small>

初，景公欲更晏子之宅，曰：「子之宅近市，湫隘嚻塵，不可以居，<small>湫下、隘小、嚻聲、塵土。</small>請更諸爽塏者。」<small>爽明、塏燥。</small>辭曰：「君之先臣容焉，<small>先臣，晏子之先人。</small>臣不足以嗣之，於臣侈矣！<small>侈，奢也。</small>且小人近市，朝夕得所求，小人之利也，敢煩里旅。」<small>旅，衆也。不敢勞衆為己宅。</small>公笑曰：「子近市，識貴賤乎？」對曰：「既利之，敢不識乎？」公曰：「何貴何賤？」於是景公繁於刑，<small>繁，多也。</small>有鬻踊者，故對曰：「踊貴屨賤。」既已告於君，故與叔向語而稱之。<small>傳護晏子，令不與張趯同譏。</small>景公為是省於刑。君子曰：「仁人之言，其利博哉！晏子一言而齊侯省刑，詩曰『君子如祉，亂庶遄已』，<small>詩小雅。如，行也。祉，福也。遄，疾也。言君子行福，則庶幾亂疾止也。</small>其是之謂乎！」及晏子如晉，公更其宅，反則成矣，既拜，<small>拜，謝新宅。</small>乃毀之，而為里室，皆如其舊，<small>本壞里室以大晏子之宅，故復之。</small>則使宅人反之，<small>還其故室。</small>曰：「諺曰『非宅是卜，唯鄰是卜』，<small>卜良鄰。</small>二三子先卜鄰矣！<small>二三子，謂鄰人。</small>違卜不祥，君子不犯非禮，<small>去儉即奢為非禮。</small>小人不犯不祥，古之制也！吾敢違諸乎？」卒復其舊宅。公弗許，因陳桓子以請，乃許之。<small>傳言齊晉之衰，賢臣懷憂，且言陳氏之興。</small>

---

夏四月，鄭伯如晉，公孫段相，甚敬而卑，禮無違者，晉侯嘉焉，授之以策，<small>策，賜命之書。</small>曰：「子豐有勞於晉國，<small>子豐，段之父。</small>余聞而弗忘，賜女州田，<small>州縣，今屬河內郡。</small>以胙乃舊勳。」伯石再拜稽首，受策以出。君子曰：「禮，其人之急也乎？伯石之汏也，<small>汏，驕也。</small>一為禮於晉，猶荷其祿，況以禮終始乎？詩曰『人而無禮，胡不遄死』，其是之謂乎？」

初，州縣，欒豹之邑也，<small>豹，欒盈族。</small>及欒氏亡，范宣子、趙文子、韓宣子皆欲之，文子曰：「溫，吾縣也。」<small>州本屬溫，溫，趙氏邑。</small>二宣子曰：「自郤稱以別，三傳矣，<small>郤稱，晉大夫，始受州，自是州與溫別，至今傳三家。</small>晉之別縣不唯州，誰獲治之？」<small>言縣邑既別甚多，無有得追而治取之。</small>文子病之，乃舍之。二子曰：「吾不可以正議而自與也。」皆舍之。及文子為政，趙獲曰：「可以取州矣。」<small>獲，趙文子之子。</small>文子曰：「退！<small>使獲退也。</small>二子之言，義也，<small>二子，二宣子也。</small>違義，禍也！余不能治余縣，又焉用州？其以儌禍也！君子曰『弗知實難』，<small>患不知禍所起。</small>知而弗從，禍莫大焉，有言州必死。」豐氏故主韓氏，<small>故，猶舊也。豐氏至晉，舊以韓氏為主人。</small>伯石之獲州也，韓宣子為之請之，為其復取之之故。<small>後若還晉，因自欲取之。為[七年](#-535)豐氏歸州張本。</small>

---

**夏，叔弓如滕。五月，葬滕成公。**<small>卿共小國之葬，禮過厚。葬襄公，滕子來會，故魯厚報之。</small>

五月，叔弓如滕，葬滕成公，子服椒為介。及郊，遇懿伯之忌，敬子不入，<small>忌，怨也。懿伯，椒之叔父。敬子，叔弓也。叔弓禮椒，為之辟仇。</small>惠伯曰：「公事有公利，無私忌，椒請先入。」乃先受館，敬子從之。<small>惠伯，子服椒也。傳言叔弓之有禮。</small>

---

晉韓起如齊逆女，<small>為平公逆。</small>公孫蠆為少姜之有寵也，以其子更公女而嫁公子，<small>更嫁公女。</small>人謂宣子：「子尾欺晉，晉胡受之？」宣子曰：「我欲得齊而遠其寵，寵將來乎？」<small>寵，謂子尾。</small>

秋七月，鄭罕虎如晉，賀夫人，且告曰：「楚人日徵敝邑，以不朝立王之故，<small>楚靈王新立。</small>敝邑之往，則畏執事其謂寡君而固有外心，其不往，則宋之盟云，<small>云交相見。</small>進退罪也，寡君使虎布之。」<small>布，陳也。</small>宣子使叔向對曰：「君若辱有寡君，在楚何害？脩宋盟也，君苟思盟，寡君乃知免於戾矣！君若不有寡君，雖朝夕辱於敝邑，寡君猜焉！<small>猜，疑也。</small>君實有心，何辱命焉？<small>言若有事晉心，至楚可不須告。</small>君其往也，苟有寡君，在楚猶在晉也。」

張趯使謂大叔曰：「自子之歸也，<small>歸在此年春。</small>小人糞除先人之敝廬，曰『子其將來』，今子皮實來，小人失望。」大叔曰：「吉賤，不獲來，<small>賤，非上卿。</small>畏大國，尊夫人也！且孟曰『而將無事』，吉庶幾焉。」<small>孟，張趯也。庶幾如趯言。</small>

---

**秋，小邾子來朝。**

小邾穆公來朝，季武子欲卑之。<small>不欲以諸侯禮待之。</small>穆叔曰：「不可！曹滕二邾，實不忘我好，敬以逆之，猶懼其貳，又卑一睦，<small>一睦，謂小邾。</small>焉逆羣好也？其如舊而加敬焉，志曰『能敬無災』，又曰『敬逆來者，天所福也』。」季孫從之。

---

**八月，大雩。**

八月，大雩，旱也。

---

齊侯田於莒，<small>莒，齊東竟。</small>盧蒲嫳見，泣且請曰：「余髮如此種種，余奚能為？」<small>嫳，慶封之黨，[襄二十八年](../09/#-545)放之於竟。種種，短也。自言衰老，不能復為害。</small>公曰：「諾！吾告二子。」<small>二子，子雅、子尾。</small>歸而告之，子尾欲復之，子雅不可，曰：「彼其髮短，而心甚長，其或寢處我矣。」<small>言不可信。</small>九月，子雅放盧蒲嫳于北燕。<small>恐其復作亂。</small>

---

**冬，大雨雹。**<small>無傳。記災。</small>

---

**北燕伯款出奔齊。**<small>不書大夫逐之，而言奔，罪之也。書名，從告。</small>

燕簡公多嬖寵，欲去諸大夫而立其寵人，冬，燕大夫比以殺公之外嬖，<small>比，相親比。</small>公懼，奔齊。書曰「北燕伯款出奔齊」，罪之也。<small>款罪輕於衞衎，重於蔡朱，故舉中示例。</small>

---

十月，鄭伯如楚，子產相。楚子享之，賦吉日。<small>吉日，詩小雅，宣王田獵之詩，楚王欲與鄭伯共田，故賦之。</small>既享，子產乃具田備，王以田江南之夢。<small>楚之雲夢跨江南北。</small>

---

齊公孫竈卒。<small>竈，子雅。</small>司馬竈見晏子，<small>司馬竈，齊大夫。</small>曰：「又喪子雅矣。」晏子曰：「惜也！子旗不免殆哉！<small>以其不臣。</small>姜族弱矣，而媯將始昌，<small>媯，陳氏。</small>二惠競爽猶可，<small>子雅、子尾皆齊惠公之孫也。競，彊也。爽，明也。</small>又弱一个焉，姜其危哉！」

---

### 昭四年 <small>前五三八</small> {#-538}

四年春王正月，許男如楚，楚子止之。<small>欲與俱田。</small>遂止鄭伯，復田江南，許男與焉。<small>前年楚子已與鄭伯田江南，故言復。</small>使椒舉如晉求諸侯，二君待之。<small>二君，鄭許。</small>椒舉致命曰：「寡君使舉，曰日君有惠，賜盟于宋，<small>宋盟在[襄二十七年](../09/#-546)。</small>曰『晉楚之從交相見也』，以歲之不易，<small>不易，言有難。</small>寡人願結驩於二三君！<small>欲得諸侯謀事補闕。</small>使舉請間，君若苟無四方之虞，<small>虞，度也。</small>則願假寵以請於諸侯。」<small>欲借君之威寵以致諸侯。</small>

晉侯欲勿許，司馬侯曰：「不可！楚王方侈，天或者欲逞其心，以厚其毒而降之罰，未可知也，其使能終，亦未可知也！晉楚唯天所相，<small>相，助也。</small>不可與爭，君其許之，而脩德以待其歸！若歸於德，吾猶將事之，況諸侯乎？若適淫虐，楚將弃之，<small>弃，不以為君。</small>吾又誰與爭？」公曰：「晉有三不殆，其何敵之有？<small>殆，危也。</small>國險而多馬，齊楚多難，<small>多篡弒之難。</small>有是三者，何鄉而不濟？」對曰：「恃險與馬而虞鄰國之難，是三殆也！四嶽、<small>東嶽岱，西嶽華，南嶽衡，北嶽恒。</small>三塗、<small>在河南陸渾縣南。</small>陽城、<small>在陽城縣東北。</small>大室、<small>在河南陽城縣西南。</small>荊山、<small>在新城沶鄉縣南。</small>中南，<small>在始平武功縣南。</small>九州之險也，是不一姓，<small>雖是天下至險，無德則滅亡。</small>冀之北土，<small>燕代。</small>馬之所生，無興國焉，恃險與馬，不可以為固也，從古以然，是以先王務脩德音，以亨神人，<small>亨，通也。</small>不聞其務險與馬也！鄰國之難，不可虞也，或多難以固其國、啟其疆土，或無難以喪其國、失其守宇，<small>於國則四垂為宇。</small>若何虞難？齊有仲孫之難，而獲桓公，至今賴之，<small>仲孫，公孫無知，事在[莊九年](../03/#-685)。</small>晉有里丕之難，而獲文公，是以為盟主，<small>里克、丕鄭事在[僖九年](../05/#-651)。</small>衞邢無難，敵亦喪之，<small>[閔二年](../04/#-660)狄滅衞，[僖二十五年](../05/#-635)衞滅邢。</small>故人之難，不可虞也！恃此三者而不脩政德，亡於不暇，又何能濟？君其許之！紂作淫虐，文王惠和，殷是以隕，周是以興，夫豈爭諸侯？」乃許楚使，使叔向對曰：「寡君有社稷之事，是以不獲春秋時見，<small>言不得自往，謙辭。</small>諸侯君實有之，何辱命焉？」椒舉遂請昏，<small>蓋楚子遣舉時兼使求昏。</small>晉侯許之。

楚子問於子產曰：「晉其許我諸侯乎？」對曰：「許君！晉君少安，不在諸侯，<small>安於小，小不能遠圖。</small>其大夫多求，<small>貪也。</small>莫匡其君，在宋之盟，又曰『如一』，<small>晉楚同也。</small>若不許君，將焉用之？」<small>焉用宋盟。</small>王曰：「諸侯其來乎？」對曰：「必來！從宋之盟，承君之歡，不畏大國，<small>大國，晉也。</small>何故不來？不來者，其魯衞曹邾乎？曹畏宋，邾畏魯，魯衞偪於齊而親於晉，唯是不來，其餘君之所及也，誰敢不至？」<small>言楚威力所能及。</small>王曰：「然則吾所求者，無不可乎？」對曰：「求逞於人不可，<small>逞，快也。求人以快意，人必違之。</small>與人同欲盡濟。」<small>為下會申傳。</small>

---

**四年春王正月，大雨雹。**<small>當雪而雹，故以為災而書之。</small>

大雨雹，季武子問於申豐曰：「雹可禦乎？」<small>禦，止也。申豐，魯大夫。</small>對曰：「聖人在上無雹，雖有不為災！古者日在北陸而藏冰，<small>陸，道也。謂夏十二月，日在虛危，冰堅而藏之。</small>西陸朝覿而出之，<small>謂夏三月，日在昴畢，蟄蟲出而用冰。春分之中，奎星朝見東方。</small>其藏冰也，深山窮谷，固陰沍寒，於是乎取之，<small>沍，閉也。必取積陰之冰，所以道達其氣，使不為災。</small>其出之也，朝之祿位，賓食喪祭，於是乎用之，<small>言不獨共公。</small>其藏之也，黑牡秬黍，以享司寒，<small>黑牡，黑牲也。秬，黑黍也。司寒，玄冥北方之神，故物皆用黑。有事於冰，故祭其神。</small>其出之也，桃弧棘矢，以除其災，<small>桃弓棘箭，所以禳除凶邪，將御至尊故。</small>其出入也時，食肉之祿，冰皆與焉，<small>食肉之祿，謂在朝廷治其職事、就官食者。</small>大夫命婦喪浴用冰，<small>命婦，大夫妻。</small>祭寒而藏之，<small>享司寒。</small>獻羔而啟之，<small>謂二月春分，獻羔祭韭，始開冰室。</small>公始用之，<small>公先用，優尊。</small>火出而畢賦，<small>火星昏見東方，謂三月四月中。</small>自命夫命婦至於老疾，無不受冰，<small>老，致仕在家者。</small>山人取之，縣人傳之，<small>山人，虞官。縣人，遂屬。</small>輿人納之，隷人藏之。<small>輿、隷皆賤官。</small>夫冰以風壯，<small>冰因風寒而堅。</small>而以風出，<small>順春風而散用。</small>其藏之也周，<small>周，密也。</small>其用之也徧，<small>及老疾。</small>則冬無愆陽，<small>愆，過也。謂冬溫。</small>夏無伏陰，<small>伏陰，謂夏寒。</small>春無淒風，<small>淒，寒也。</small>秋無苦雨，<small>霖雨為人所患苦。</small>雷出不震，<small>震，霆也。</small>無菑霜雹，癘疾不降，<small>癘，惡氣也。</small>民不夭札，<small>短折為夭，大死為札。</small>今藏川池之冰，弃而不用，<small>既不藏深山窮谷之冰，又火出不畢賦，有餘則弃之。</small>風不越而殺，雷不發而震，<small>越，散也。言陰陽失序，雷風為害。</small>雹之為菑，誰能禦之？七月之卒章，藏冰之道也。」<small>七月，詩豳風，卒章曰「二之日鑿冰沖沖」，謂十二月鑿而取之，「三之日納於凌陰」，凌陰，冰室也，「四之日其蚤，獻羔祭韭」，謂二月春分蚤開冰室，以薦宗廟。</small>

---

**夏，楚子、蔡侯、陳侯、鄭伯、許男、徐子、滕子、頓子、胡子、沈子、小邾子、宋世子佐、淮夷會于申。**<small>楚靈王始合諸侯。</small>

夏，諸侯如楚，魯衞曹邾不會，曹邾辭以難，公辭以時祭，衞侯辭以疾。<small>如子產言。</small>鄭伯先待于申，<small>自楚先至會地。</small>六月丙午，楚子合諸侯于申。椒舉言於楚子曰：「臣聞諸侯無歸，禮以為歸，今君始得諸侯，其慎禮矣，霸之濟否，在此會也！夏啟有鈞臺之享，<small>啟，禹子也。河南陽翟縣南有鈞臺陂，蓋啟享諸侯於此。</small>商湯有景亳之命，<small>河南鞏縣西南有湯亭，或言亳即偃師。</small>周武有孟津之誓，<small>將伐紂也。</small>成有岐陽之蒐，<small>周成王歸自奄，大蒐於岐山之陽。岐山在扶風美陽縣西北。</small>康有酆宮之朝，<small>酆在始平鄠縣，東有靈臺，康王於是朝諸侯。</small>穆有塗山之會，<small>周穆王會諸侯於塗山。塗山在壽春東北。</small>齊桓有召陵之師，<small>在[僖四年](../05/#-656)。</small>晉文有踐土之盟，<small>在[僖二十八年](../05/#-632)。</small>君其何用？宋向戌、鄭公孫僑在，諸侯之良也，君其選焉。」<small>選擇所用。</small>王曰：「吾用齊桓。」<small>用會召陵之禮。</small>

王使問禮於左師與子產，左師曰：「小國習之，大國用之，敢不薦聞？」<small>言所聞，謙示所未行。</small>獻公合諸侯之禮六。<small>其禮六儀也。宋爵公，故獻公禮。</small>子產曰：「小國共職，敢不薦守？」獻伯子男會公之禮六。<small>鄭伯爵，故獻伯子男會公之禮。其禮同，所從言之異。</small>君子謂合左師善守先代，子產善相小國。王使椒舉侍於後以規過，<small>規正二子之過。</small>卒事不規，王問其故，對曰：「禮，吾所未見者有六焉，又何以規？」<small>左師、子產所獻六禮，楚皆未嘗行。</small>

宋大子佐後至，王田於武城，久而弗見，椒舉請辭焉，<small>請王辭謝之。</small>王使往曰：「屬有宗祧之事於武城，<small>言為宗廟田獵。</small>寡君將墮幣焉，敢謝後見。」<small>恨其後至，故言將因諸侯會布幣乃相見。經并書宋大子佐，知此言在會前。</small>

**楚人執徐子。**<small>稱人以執，以不道於其民告。</small>

徐子，吳出也，以為貳焉，故執諸申。<small>言楚子以疑罪執諸侯。</small>

楚子示諸侯侈，<small>自奢侈。</small>椒舉曰：「夫六王二公之事，<small>六王，啟湯武成康穆也。二公，齊桓晉文。</small>皆所以示諸侯禮也，諸侯所由用命也！夏桀為仍之會，有緡叛之，<small>仍、緡皆國名。</small>商紂為黎之蒐，東夷叛之，<small>黎，東夷國名。</small>周幽為大室之盟，戎狄叛之，<small>大室，中嶽。</small>皆所以示諸侯汏也，諸侯所由弃命也！今君以汏，無乃不濟乎？」王弗聽。子產見左師曰：「吾不患楚矣！汏而愎諫，<small>愎，很也。</small>不過十年。」左師曰：「然！不十年侈，其惡不遠，遠惡而後弃，<small>惡及遠方，則人弃之。</small>善亦如之，德遠而後興。」<small>為[十三年](#-529)楚弒其君傳。</small>

**秋七月，楚子、蔡侯、陳侯、許男、頓子、胡子、沈子、淮夷伐吳。**<small>因申會以伐吳。不言諸侯者，鄭徐滕小邾宋不在故也。胡國，汝陰縣西北有胡城。</small>**執齊慶封，殺之。**<small>楚子欲行霸，為齊討慶封，故稱齊。</small>

秋七月，楚子以諸侯伐吳，宋大子、鄭伯先歸，<small>經所以更敘諸侯也。時晉之屬國皆歸，獨言二國者，鄭伯久於楚，宋大子不得時見，故慰遣之。</small>宋華費遂、鄭大夫從。<small>從伐吳，以答見慰。</small>使屈申圍朱方，<small>朱方，吳邑，齊慶封所封也。屈申，屈蕩之子。</small>八月甲申，克之，執齊慶封，而盡滅其族。<small>慶封以[襄二十八年](../09/#-545)奔吳。八月無甲申，日誤。</small>

將戮慶封，椒舉曰：「臣聞無瑕者可以戮人，慶封唯逆命，是以在此，<small>逆命，謂性不恭順。</small>其肯從於戮乎？<small>言不肯默而從戮。</small>播於諸侯，焉用之？」<small>播，揚也。</small>王弗聽。負之斧鉞，以徇於諸侯，使言曰：「無或如齊慶封，弒其君，弱其孤，以盟其大夫。」<small>齊崔杼弒君，慶封其黨也，故以弒君罪責之。</small>慶封曰：「無或如楚共王之庶子圍，弒其君兄之子麇而代之，以盟諸侯。」王使速殺之。

**遂滅賴。**

遂以諸侯滅賴。賴子面縛銜璧，士袒，輿櫬從之，造於中軍。<small>中軍，王所將。</small>王問諸椒舉，對曰：「成王克許，<small>在[僖六年](../05/#-654)。</small>許僖公如是，王親釋其縛，受其璧，焚其櫬。」王從之。<small>從舉言。</small>遷賴於鄢。<small>鄢，楚邑。</small>楚子欲遷許於賴，使鬭韋龜與公子弃疾城之而還。<small>為許城也。韋龜，子文之玄孫。</small>申無宇曰：「楚禍之首，將在此矣！召諸侯而來，伐國而克，城竟莫校，<small>謂築城於外竟，諸侯無與爭。</small>王心不違，民其居乎？<small>言將有事，不得安也。</small>民之不處，其誰堪之？不堪王命，乃禍亂也。」

---

**九月，取鄫。**<small>鄫，莒邑。傳例曰「克邑不用師徒曰取」。</small>

九月，取鄫，言易也。莒亂，著丘公立，而不撫鄫，鄫叛而來，故曰取。凡克邑，不用師徒曰取。<small>著丘公，去疾也。不書奔者，潰散而來，將帥微也。重發例者，以通叛而自來。</small>

---

鄭子產作丘賦，<small>丘十六井，當出馬一匹、牛三頭，今子產別賦其田，如魯之田賦。田賦在[哀十一年](../12/#-484)。</small>國人謗之，<small>謗，毀也。</small>曰：「其父死於路，<small>謂子國為尉氏所殺。</small>己為蠆尾，<small>謂子產重賦，毒害百姓。</small>以令於國，國將若之何？」子寬以告，<small>子寬，鄭大夫。</small>子產曰：「何害？苟利社稷，死生以之！<small>以，用也。</small>且吾聞『為善者不改其度，故能有濟也』，民不可逞，度不可改，<small>度，法也。</small>詩曰『禮義不愆，何恤於人言』，<small>逸詩也。子產自以為權制濟國，於禮義無愆。</small>吾不遷矣！」<small>遷，移也。</small>渾罕曰：「國氏其先亡乎？<small>渾罕，子寬。</small>君子作法於涼，其敝猶貪，<small>涼，薄也。</small>作法於貪，敝將若之何？<small>言不可久行。</small>姬在列者，<small>在列國也。</small>蔡及曹滕其先亡乎？偪而無禮，<small>蔡偪楚，曹滕偪宋。</small>鄭先衞亡，偪而無法，<small>偪晉楚。</small>政不率法，而制於心，民各有心，何上之有？」<small>子產權時救急，渾罕譏之正道。</small>

---

冬，吳伐楚，入棘、櫟、麻，<small>棘、櫟、麻皆楚東鄙邑，譙國酇縣東北有棘亭，汝陰新蔡縣東北有櫟亭。</small>以報朱方之役。<small>朱方役在此年秋。</small>楚沈尹射奔命於夏汭，<small>夏汭，漢水曲入江，今夏口也。吳兵在東北，楚盛兵在東南，以絕其後。</small>葴尹宜咎城鍾離，<small>宜咎本陳大夫，[襄二十四年](../09/#-549)奔楚。</small>薳啟彊城巢，然丹城州來，<small>然丹，鄭穆公孫，[襄十九年](../09/#-554)奔楚。</small>東國水，不可以城，彭生罷賴之師。<small>彭生，楚大夫。罷鬭韋龜城賴之師。</small>

---

**冬十有二月乙卯，叔孫豹卒。**

初，穆子去叔孫氏，及庚宗，<small>[成十六年](../08/#-575)辟僑如之難奔齊。庚宗，魯地。</small>遇婦人，使私為食而宿焉，問其行，告之故，哭而送之。<small>婦人聞而哭之。</small>適齊，娶於國氏，<small>國氏，齊正卿，姜姓。</small>生孟丙、仲壬。夢天壓己，弗勝，<small>穆子夢也。</small>顧而見人，黑而上僂，<small>上僂，肩傴。</small>深目而豭喙，<small>口象豬。</small>號之曰「牛助余」，乃勝之，旦而皆召其徒，無之，<small>徒，從者。</small>且曰「志之」。<small>志，識也。</small>及宣伯奔齊，饋之，<small>宣伯，僑如，穆子之兄，[成十六年](../08/#-575)奔齊。穆子饋宣伯。</small>宣伯曰：「魯以先子之故，<small>先子，宣伯先人。</small>將存吾宗，必召女，召女何如？」對曰：「願之久矣。」<small>言兄始為亂，己則有今日之願，蓋忿言。</small>魯人召之，不告而歸。既立，<small>在齊生孟丙、仲壬，魯召之，立為卿，[襄二年](../09/#-571)始見經。</small>所宿庚宗之婦人獻以雉，<small>獻穆子。</small>問其姓，<small>問有子否。</small>對曰：「余子長矣，能奉雉而從我矣。」<small>[襄二年](../09/#-571)豎牛五六歲。</small>召而見之，則所夢也，未問其名，號之曰牛，曰唯，皆召其徒使視之，遂使為豎，<small>豎，小臣也。傳言從夢未必吉。</small>有寵，長，使為政。<small>為家政。</small>公孫明知叔孫於齊，<small>公孫明，齊大夫子明也，與叔孫相親知。</small>歸，未逆國姜，子明取之，<small>國姜，孟仲母。</small>故怒，其子長而後使逆之。<small>子，孟丙、仲壬。</small>田於丘蕕，<small>丘蕕，地名。</small>遂遇疾焉。

豎牛欲亂其室而有之，強與孟盟，不可。<small>欲使從己，孟不肯。</small>叔孫為孟鐘，曰：「爾未際，<small>際，接也，孟未與諸大夫相接見。</small>饗大夫以落之。」<small>以豭豬血釁鐘曰落。</small>既具，<small>饗禮具。</small>使豎牛請日，<small>請饗日。</small>入，弗謁，<small>謁，白也。</small>出，命之日。<small>詐命日。</small>及賓至，聞鐘聲，牛曰：「孟有北婦人之客。」<small>北婦人，國姜也。客，謂公孫明。</small>怒，將往，牛止之，賓出，使拘而殺諸外。<small>殺孟丙。</small>

牛又強與仲盟，不可。仲與公御萊書觀於公，<small>萊書，公御士名。仲與之私遊，觀於公宮。</small>公與之環，<small>賜玉環。</small>使牛入示之，<small>示叔孫。</small>入不示，出，命佩之。牛謂叔孫：「見仲而何？」<small>而何，如何。</small>叔孫曰：「何為？」<small>怪牛言。</small>曰：「不見，既自見矣，<small>言仲已自往見公。</small>公與之環，而佩之矣。」遂逐之，奔齊。

疾急，命召仲，牛許而不召，杜洩見，告之飢渴，授之戈，<small>杜洩，叔孫氏宰也。牛不食叔孫，叔孫怒，欲使杜洩殺之。</small>對曰：「求之而至，又何去焉？」<small>言求食可得，無為去豎牛。蓋杜洩力不能去，設辭以免。</small>豎牛曰：「夫子疾病，不欲見人。」使寘饋于个而退。<small>寘，置也。个，東西廂。</small>牛弗進，則置虛命徹。<small>寫器令空，示若叔孫已食，命去之。</small>十二月癸丑，叔孫不食，乙卯，卒。<small>三日絕糧。</small>牛立昭子而相之。<small>昭子，豹之庶子、叔孫婼也。</small>

公使杜洩葬叔孫，豎牛賂叔仲昭子與南遺，<small>昭子，叔仲帶也。南遺，季氏家臣。</small>使惡杜洩於季孫而去之。<small>憎洩不與己同志。</small>杜洩將以路葬，且盡卿禮，<small>路，王所賜叔孫車。</small>南遺謂季孫曰：「叔孫未乘路，葬焉用之？且冢卿無路，介卿以葬，不亦左乎？」<small>冢卿，謂季孫。介，次也。左，不便。</small>季孫曰：「然。」使杜洩舍路，<small>舍，置也。</small>不可，曰：「夫子受命於朝而聘於王，<small>在[襄二十四年](../09/#-549)。夫子，謂叔孫。</small>王思舊勳而賜之路，<small>感其有禮，以念其先人。</small>復命而致之君，<small>豹不敢自乘。</small>君不敢逆王命而復賜之，使三官書之，吾子為司徒，實書名，<small>謂季孫也。書名，定位號。</small>夫子為司馬，與工正書服，<small>謂叔孫也。服車服之器，工正所書。</small>孟孫為司空，以書勳，<small>勳，功也。</small>今死而弗以，是弃君命也！書在公府而弗以，是廢三官也！若命服生弗敢服，死又不以，將焉用之？」乃使以葬。

### 昭五年 <small>前五三七</small> {#-537}

**五年春王正月，舍中軍。**<small>[襄十一年](../09/#-562)始立中軍。</small>

季孫謀去中軍，豎牛曰：「夫子固欲去之。」<small>誣叔孫，以媚季孫。</small>五年春王正月，舍中軍，卑公室也。<small>罷中軍，季孫稱左師，孟氏稱右師，叔孫氏則自以叔孫為軍名。</small>毀中軍于施氏，成諸臧氏。<small>季孫不欲親其議，勑二家會諸大夫發毀置之計，又取其令名。</small>初作中軍，三分公室，而各有其一，<small>三家各有一軍家屬。</small>季氏盡征之，<small>無所入於公。</small>叔孫氏臣其子弟，<small>以父兄歸公。</small>孟氏取其半焉，<small>復以子弟之半歸公。</small>及其舍之也，四分公室，季氏擇二，<small>簡擇取二分。</small>二子各一，皆盡征之，而貢于公。<small>國人盡屬三家，三家隨時獻公而已。</small>

以書使杜洩告於殯，<small>告叔孫之柩，</small>曰：「子固欲毀中軍，既毀之矣，故告。」杜洩曰：「夫子唯不欲毀也，故盟諸僖閎，詛諸五父之衢。」<small>皆在[襄十一年](../09/#-562)。</small>受其書而投之，<small>投，擲地。</small>帥士而哭之。<small>痛叔孫之見誣。</small>

叔仲子謂季孫曰：「帶受命於子叔孫，曰葬鮮者自西門。」<small>不以壽終為鮮。西門，非魯朝正門。</small>季孫命杜洩，<small>命使從西門。</small>杜洩曰：「卿喪自朝，魯禮也，<small>從生存朝覲之正路。</small>吾子為國政，未改禮而又遷之，<small>遷，易也。</small>羣臣懼死，不敢自也。」<small>自，從也。</small>既葬而行。<small>善杜洩能辟禍。</small>

仲至自齊，<small>聞喪而來。</small>季孫欲立之，南遺曰：「叔孫氏厚，則季氏薄，彼實家亂，子勿與知，不亦可乎？」南遺使國人助豎牛，以攻諸大庫之庭，<small>攻仲壬也。魯城內有大庭氏之虛，於其上作庫。</small>司宮射之，中目而死，豎牛取東鄙三十邑以與南遺。<small>取叔孫氏邑。</small>昭子即位，朝其家衆曰：「豎牛禍叔孫氏，使亂大從，<small>使從於亂。</small>殺適立庶，又披其邑，將以赦罪，<small>披，析也，謂以邑與南遺。昭子不知豎牛餓殺其父，故但言其見罪。</small>罪莫大焉，必速殺之。」豎牛懼，奔齊，孟仲之子殺諸塞關之外，<small>齊魯界上關。</small>投其首於寧風之棘上。<small>寧風，齊地。</small>仲尼曰：「叔孫昭子之不勞，不可能也！<small>不以立己為功勞，據其所言善之。時魯人不以餓死語昭子。</small>周任有言曰『為政者不賞私勞，不罰私怨』，詩云『有覺德行，四國順之』。」<small>詩大雅。覺，直也。言德行直，則四方順從之。</small>

初，穆子之生也，莊叔以周易筮之，<small>莊叔，穆子父、得臣也。</small>遇明夷<small>離下坤上明夷。</small>之謙，<small>艮下坤上謙。明夷初九變為謙。</small>以示卜楚丘，<small>楚丘，卜人姓名。</small>曰：「是將行，<small>行，出奔。</small>而歸為子祀，<small>奉祭祀。</small>以讒人入，其名曰牛，卒以餒死！明夷，日也，<small>離為日。夷，傷也，日明傷。</small>日之數十，<small>甲至癸。</small>故有十時，亦當十位，自王已下，其二為公，其三為卿，<small>日中當王，食時當公，平旦為卿，雞鳴為士，夜半為皁，人定為輿，黃昏為隷，日入為僚，晡時為僕，日昳為臺，隅中日出闕不在第，尊王公，曠其位。</small>日上其中，<small>日中盛明，故以當王。</small>食日為二，<small>公位。</small>旦日為三，<small>卿位。</small>明夷之謙，明而未融，其當旦乎？<small>融，朗也。離在坤下，日在地中之象，又變為謙，謙道卑退，故曰明而未融。日明未融，故曰其當旦乎。</small>故曰為子祀。<small>莊叔，卿也，卜豹為卿，故知為子祀。</small>日之謙當鳥，故曰「明夷于飛」，<small>離為日為鳥，離變為謙，日光不足，故當鳥。鳥飛行，故曰于飛。</small>明而未融，故曰「垂其翼」，<small>於日為未融，於鳥為垂翼。</small>象日之動，故曰「君子于行」，<small>明夷初九，得位有應，君子象也。在明傷之世，居謙下之位，故將辟難而行。</small>當三在旦，故曰「三日不食」，<small>旦位在三，又非食時，故曰三日不食。</small>離火也，艮山也，離為火，火焚山，山敗，<small>離艮合體故。</small>於人為言，<small>艮為言。</small>敗言為讒，<small>為離所焚，故言敗。</small>故曰「有攸往，主人有言」，言必讒也。<small>離變為艮，故言有所往，往而見燒，故主人有言，言而見敗，故必讒言。</small>純離為牛，<small>易離上離下離「畜牝牛，吉」，故言純離為牛。</small>世亂讒勝，勝將適離，故曰其名曰牛。<small>離焚山則離勝，譬世亂則讒勝，山焚則離獨存，故知名牛也。豎牛非牝牛，故不吉。</small>謙不足，飛不翔，<small>謙道沖退，故飛不遠翔。</small>垂不峻，翼不廣，<small>峻，高也。翼垂下，故不能廣遠。</small>故曰其為子後乎！<small>不遠翔，故知不遠去。</small>吾子亞卿也，抑少不終。」<small>旦日正卿之位，莊叔父子世為亞卿，位不足以終盡卦體，蓋引而致之。</small>

---

**楚殺其大夫屈申。**<small>書名罪之。</small>

楚子以屈申為貳於吳，乃殺之。<small>造生貳心。</small>以屈生為莫敖，<small>生，屈建子。</small>使與令尹子蕩如晉逆女。過鄭，鄭伯勞子蕩于氾，勞屈生于菟氏。<small>氾、菟氏皆鄭地。</small>晉侯送女于邢丘，子產相鄭伯，會晉侯于邢丘。<small>傳言楚強，諸侯畏敬其使。</small>

---

**公如晉。**

公如晉。<small>即位而往見。</small>自郊勞至于贈賄<small>往有郊勞，去有贈賄。</small>無失禮，<small>揖讓之禮。</small>晉侯謂女叔齊曰：「魯侯不亦善於禮乎？」對曰：「魯侯焉知禮？」公曰：「何為？自郊勞至于贈賄，禮無違者，何故不知？」對曰：「是儀也，不可謂禮！禮，所以守其國，行其政令，無失其民者也，今政令在家，<small>在大夫。</small>不能取也，有子家羈，弗能用也，<small>羈，莊公玄孫，懿伯也。</small>奸大國之盟，陵虐小國，<small>謂伐莒取鄆。</small>利人之難，<small>謂往年莒亂而取鄫。</small>不知其私，<small>不自知有私難。</small>公室四分，民食於他，<small>他，謂三家也。言魯君與民無異。</small>思莫在公，不圖其終，<small>無為公謀終始者。</small>為國君，難將及身，不恤其所，禮之本末，將於此乎在，<small>在恤民與憂國。</small>而屑屑焉習儀以亟，<small>言以習儀為急。</small>言善於禮，不亦遠乎？」君子謂叔侯於是乎知禮。<small>時晉侯亦失政，叔齊以此諷諫。</small>

---

晉韓宣子如楚送女，叔向為介，鄭子皮、子大叔勞諸索氏。<small>河南成皐縣東有大索城。</small>大叔謂叔向曰：「楚王汏侈已甚，子其戒之。」叔向曰：「汏侈已甚，身之災也，焉能及人？若奉吾幣帛，慎吾威儀，守之以信，行之以禮，敬始而思終，終無不復，<small>事皆可復行。</small>從而不失儀，<small>從，順也。</small>敬而不失威，道之以訓辭，奉之以舊法，考之以先王，<small>以先王之禮成其好。</small>度之以二國，<small>度晉楚之勢而行之。</small>雖汏侈，若我何？」

及楚，楚子朝其大夫曰：「晉，吾仇敵也，苟得志焉，無恤其他，今其來者，上卿上大夫也，若吾以韓起為閽，<small>刖足使守門。</small>以羊舌肸為司宮，<small>加宮刑。</small>足以辱晉，吾亦得志矣，可乎？」大夫莫對。薳啟彊曰：「可！苟有其備，何故不可？恥匹夫不可以無備，況恥國乎？是以聖王務行禮，不求恥人，朝聘有珪，<small>珪以為信。</small>享覜有璋，<small>享，饗也。覜，見也。既朝聘而享見也。臣為君使執璋。</small>小有述職，<small>諸侯適天子曰述職。</small>大有巡功，<small>天子巡狩曰巡功。</small>設机而不倚，爵盈而不飲，<small>言務行禮。</small>宴有好貨，<small>宴飲以貨為好，衣服車馬在客所無。</small>飧有陪鼎，<small>熟食為飧。陪，加也，加鼎，所以厚殷勤。</small>入有郊勞，<small>賓至，逆勞之於郊。</small>出有贈賄，<small>去則贈之以貨賄。</small>禮之至也！國家之敗，失之道也，則禍亂興，<small>失朝聘宴好之道。</small>城濮之役，<small>在[僖二十八年](../05/#-632)。</small>晉無楚備，以敗於邲，<small>在[宣十二年](../07/#-597)。言兵禍始於城濮，</small>邲之役，楚無晉備，以敗於鄢，<small>在[成十六年](../08/#-575)。</small>自鄢以來，晉不失備，而加之以禮，重之以睦，<small>君臣和也。</small>是以楚弗能報，而求親焉，既獲姻親，又欲恥之，以召寇讎，備之若何，<small>言何以為備。</small>誰其重此？<small>言怨重。</small>若有其人，恥之可也，<small>謂有賢人以敵晉，則可恥之。</small>若其未有，君亦圖之！晉之事君，臣曰可矣，求諸侯而麇至，<small>麇，羣也。</small>求昏而薦女，<small>薦，進也。</small>君親送之，上卿及上大夫致之，猶欲恥之，君其亦有備矣，不然奈何？韓起之下，趙成、中行吳、魏舒、范鞅、知盈，<small>五卿位在韓起之下，皆三軍之將佐也。成，趙武之子。吳，荀偃之子。</small>羊舌肸之下，祁午、張趯、籍談、女齊、梁丙、張骼、輔躒、苗賁皇，皆諸侯之選也，<small>言非凡人。</small>韓襄為公族大夫，韓須受命而使矣，<small>襄，韓無忌子也，為公族大夫。須，起之門子，年雖幼，已任出使。</small>箕襄、邢帶、<small>二人韓氏族。</small>叔禽、叔椒、子羽，<small>皆韓起庶子。</small>皆大家也，韓賦七邑，皆成縣也，<small>成縣，賦百乘也。</small>羊舌四族，皆彊家也，<small>四族，銅鞮伯華、叔向、叔魚、叔虎兄弟四人。</small>晉人若喪韓起、楊肸，五卿八大夫<small>五卿，趙成以下。八大夫，祁午以下。</small>輔韓須、楊石，<small>石，叔向子，食我也。</small>因其十家九縣，<small>韓氏七，羊舌氏四，而言十家，舉大數也。羊舌四家共二縣，故但言彊家。</small>長轂九百，<small>長轂，戎車也。縣百乘。</small>其餘四十縣，遺守四千，<small>計遺守國者，尚有四千乘。</small>奮其武怒，以報其大恥，伯華謀之，<small>伯華，叔向兄。</small>中行伯、魏舒帥之，<small>伯，中行吳。</small>其蔑不濟矣！君將以親易怨，<small>失昏姻之親。</small>實無禮以速寇，而未有其備，使羣臣往遺之禽，以逞君心，何不可之有？」王曰：「不穀之過也，大夫無辱。」<small>謝薳啟彊。</small>厚為韓子禮。王欲敖叔向以其所不知，而不能，<small>言叔向之多知。</small>亦厚其禮。

韓起反，鄭伯勞諸圉，<small>圉，鄭地名。</small>辭不敢見，禮也。<small>奉使，君命未反故。</small>

---

鄭罕虎如齊，娶於子尾氏，<small>自為逆也。</small>晏子驟見之，陳桓子問其故，對曰：「能用善人，民之主也。」<small>謂授子產政。</small>

---

**夏，莒牟夷以牟婁及防茲來奔。**<small>城陽平昌縣西南有防亭，姑幕縣東北有茲亭。</small>

夏，莒牟夷以牟婁及防茲來奔，牟夷非卿而書，尊地也。<small>尊，重也。重地故書，以名其人，終為不義。</small>

**秋七月，公至自晉。**

莒人愬于晉，<small>愬魯受牟夷。</small>晉侯欲止公，范獻子曰：「不可！人朝而執之，誘也，討不以師而誘以成之，惰也，為盟主而犯此二者，無乃不可乎？請歸之，間而以師討焉。」<small>間，暇也。</small>乃歸公。秋七月，公至自晉。

**戊辰，叔弓帥師敗莒師于蚡泉。**<small>蚡泉，魯地。</small>

莒人來討，<small>討受牟夷。</small>不設備，戊辰，叔弓敗諸蚡泉，莒未陳也。<small>嫌君臣異，故重發例。</small>

---

**秦伯卒。**<small>無傳。不書名，未同盟。</small>

---

**冬，楚子、蔡侯、陳侯、許男、頓子、沈子、徐人、越人伐吳。**

冬十月，楚子以諸侯及東夷伐吳，以報棘櫟麻之役，<small>役在[四年](#-538)。</small>薳射以繁揚之師會於夏汭，<small>會楚子。</small>越大夫常壽過帥師會楚子于瑣。<small>瑣，楚地。</small>聞吳師出，薳啟彊帥師從之，<small>從吳師也。</small>遽不設備，吳人敗諸鵲岸。<small>廬江舒縣有鵲尾渚。</small>楚子以馹至於羅汭。<small>馹，傳也。羅，水名。</small>

吳子使其弟蹶由犒師，<small>犒，勞。</small>楚人執之，將以釁鼓，王使問焉曰：「女卜來吉乎？」對曰：「吉！寡君聞君將治兵於敝邑，卜之以守龜，曰『余亟使人犒師請行，以觀王怒之疾徐，而為之備，尚克知之』，<small>言吳令龜如此。</small>龜兆告吉，曰克可知也，君若驩焉，好逆使臣，滋敝邑休怠，<small>休，解也。</small>而忘其死，亡無日矣！今君奮焉，震電馮怒，<small>馮，盛也。</small>虐執使臣，將以釁鼓，則吳知所備矣！敝邑雖羸，若早脩完，<small>完，器備。</small>其可以息師，<small>息楚之師。</small>難易有備，可謂吉矣！且吳社稷是卜，豈為一人，使臣獲釁軍鼓，而敝邑知備，以禦不虞，其為吉孰大焉？國之守龜，其何事不卜，<small>言常卜。</small>一臧一否，其誰能常之？城濮之兆，其報在邲，<small>城濮戰，楚卜吉，其效乃在邲。</small>今此行也，其庸有報志。」<small>言吳有報楚意。</small>乃弗殺。

楚師濟於羅汭，沈尹赤會楚子，次於萊山，薳射帥繁揚之師先入南懷，楚師從之，及汝清，<small>南懷、汝清皆楚界。</small>吳不可入，<small>有備。</small>楚子遂觀兵於坻箕之山。<small>觀，示也。</small>是行也，吳早設備，楚無功而還，以蹶由歸。楚子懼吳，使沈尹射待命于巢，薳啟彊待命于雩婁，禮也。<small>善有備。</small>

---

秦后子復歸於秦，<small>[元年](#-541)奔晉。</small>景公卒故也。<small>終五稔之言。</small>

---

### 昭六年 <small>前五三六</small> {#-536}

**六年春王正月，杞伯益姑卒。**<small>再同盟。</small>

六年春王正月，杞文公卒，弔如同盟，禮也。<small>魯怨杞，因晉取其田，而今不廢喪紀，故禮之。</small>

---

**葬秦景公。**

大夫如秦葬景公，禮也。<small>合先王士弔、大夫送葬之禮。</small>

---

三月，鄭人鑄刑書。<small>鑄刑書於鼎，以為國之常法。</small>叔向使詒子產書，<small>詒，遺也。</small>曰：「始吾有虞於子，<small>虞，度也。言準度子產，以為己法。</small>今則已矣！<small>已，止也。</small>昔先王議事以制，不為刑辟，懼民之有爭心也，<small>臨事制刑，不豫設法也，法豫設則民知爭端。</small>猶不可禁禦，是故閑之以義，<small>閑，防也。</small>糾之以政，<small>糾，舉也。</small>行之以禮，守之以信，奉之以仁，<small>奉，養也。</small>制為祿位，以勸其從，<small>勸從教。</small>嚴斷刑罰，以威其淫，<small>淫，放也。</small>懼其未也，故誨之以忠，聳之以行，<small>聳，懼也。</small>教之以務，<small>時所急。</small>使之以和，<small>說以使民。</small>臨之以敬，涖之以彊，<small>施之於事為涖。</small>斷之以剛，<small>義斷恩。</small>猶求聖哲之上，明察之官，<small>上，公王也。官，卿大夫也。</small>忠信之長，慈惠之師，民於是乎可任使也，而不生禍亂，民知有辟，則不忌於上，<small>權移於法，故民不畏上。</small>並有爭心，以徵於書，而儌幸以成之，<small>因危文以生爭，緣儌幸以成其巧偽。</small>弗可為矣！<small>為，治也。</small>夏有亂政而作禹刑，商有亂政而作湯刑，<small>夏商之亂，著禹湯之法，言不能議事以制。</small>周有亂政而作九刑，<small>周之衰，亦為刑書，謂之九刑。</small>三辟之興，皆叔世也！<small>言刑書不起於始盛之世。</small>今吾子相鄭國，作封洫，<small>在[襄三十年](../09/#-543)。</small>立謗政，<small>作丘賦在[四年](#-538)。</small>制參辟，鑄刑書，<small>制參辟，謂用三代之末法。</small>將以靖民，不亦難乎？詩曰『儀式刑文王之德，日靖四方』，<small>詩頌，言文王以德為儀式，故能日有安靖四方之功。刑，法也。</small>又曰『儀刑文王，萬邦作孚』，<small>詩大雅，言文王作儀法，為天下所信。孚，信也。</small>如是何辟之有？<small>言詩唯以德與信，不以刑也。</small>民知爭端矣，將弃禮而徵於書，<small>以刑書為徵。</small>錐刀之末，將盡爭之，<small>錐刀末，喻小事。</small>亂獄滋豐，賄賂並行，終子之世，鄭其敗乎？肸聞之，國將亡，必多制，<small>數改法。</small>其此之謂乎？」復書曰：「若吾子之言，<small>復，報也。</small>僑不才，不能及子孫，吾以救世也，既不承命，敢忘大惠。」<small>以見箴戒為惠。</small>

士文伯曰：「火見，鄭其火乎？<small>火，心星也，周五月昏見。</small>火未出而作火，以鑄刑器，<small>刑器，鼎也。</small>藏爭辟焉，火如象之，不火何為？」<small>象，類也。同氣相求，火未出而用火，相感而致災。</small>

---

**夏，季孫宿如晉。**

夏，季孫宿如晉，拜莒田也。<small>謝前年受牟夷邑不見討。</small>晉侯享之，有加籩，<small>籩豆之數多於常禮。</small>武子退，使行人告曰：「小國之事大國也，苟免於討，不敢求貺，<small>貺，賜也。</small>得貺不過三獻，<small>周禮，大夫三獻。</small>今豆有加，下臣弗堪，無乃戾也。」<small>懼以不堪為罪。</small>韓宣子曰：「寡君以為驩也。」<small>以加禮致驩心。</small>對曰：「寡君猶未敢，<small>未敢當此加也。</small>況下臣，君之隸也，敢聞加貺？」固請徹加，而後卒事。晉人以為知禮，重其好貨。<small>宴好之貨。</small>

---

**葬杞文公。**<small>無傳。</small>

---

**宋華合比出奔衞。**<small>合比事君不以道，自取奔亡，書名罪之。</small>

宋寺人柳有寵，<small>有寵於平公。</small>大子佐惡之，華合比曰：「我殺之。」<small>欲以求媚大子。</small>柳聞之，乃坎用牲埋書，<small>詐為盟處。</small>而告公曰：「合比將納亡人之族，<small>亡人，華臣也。[襄十七年](../09/#-556)奔陳。</small>既盟于北郭矣。」公使視之，有焉，遂逐華合比，合比奔衞。

於是華亥欲代右師，<small>亥，合比弟，欲得合比處。</small>乃與寺人柳比，從為之徵曰：「聞之久矣。」<small>聞合比欲納華臣。</small>公使代之。<small>代合比為右師。</small>見於左師，<small>左師，向戌。</small>左師曰：「女夫也人亡！<small>夫，謂華亥。</small>女喪而宗室，於人何有？人亦於女何有？<small>言人亦不能愛女。</small>詩曰『宗子惟城，毋俾城壞，毋獨斯畏』，<small>詩大雅，言宗子之固若城。俾，使也。</small>女其畏哉？」<small>為[二十年](#-522)華亥出奔傳。</small>

---

六月丙戌，鄭災。<small>終士文伯之言。</small>

---

楚公子弃疾如晉，報韓子也。<small>報前年送女。</small>過鄭，鄭罕虎、公孫僑、游吉從鄭伯，以勞諸柤，辭不敢見。<small>不敢當國君之勞。柤，鄭地。</small>固請，見之。見如見王，<small>見鄭伯如見楚王。言弃疾共而有禮。</small>以其乘馬八匹私面，<small>私見鄭伯。</small>見子皮如上卿，<small>如見楚卿。</small>以馬六匹，見子產以馬四匹，見子大叔以馬二匹。<small>降殺以兩。</small>禁芻牧采樵不入田，<small>不犯田種。</small>不樵樹，不采蓺，<small>蓺，種也。</small>不抽屋，不強匄，誓曰「有犯命者，君子廢，小人降」，<small>君子則廢黜不得居位，小人則退給下劇也。</small>舍不為暴，主不慁賓，<small>慁，患也。</small>往來如是，鄭三卿皆知其將為王也。<small>三卿，罕虎、公孫僑、游吉。</small>

韓宣子之適楚也，楚人弗逆，公子弃疾及晉竟，晉侯將亦弗逆，叔向曰：「楚辟我衷，<small>辟，邪也。衷，正也。</small>若何效辟？詩曰『爾之教矣，民胥效矣』，<small>詩小雅，言上教下效。</small>從我而已，焉用效人之辟？書曰『聖作則』，<small>逸書。則，法也。</small>無寧以善人為則，<small>無寧，寧也。</small>而則人之辟乎？匹夫為善，民猶則之，況國君乎？」晉侯說，乃逆之。<small>傳言叔向知禮。</small>

---

**秋九月，大雩。**

秋九月，大雩，旱也。

---

**楚薳罷帥師伐吳。**

徐儀楚聘于楚，<small>儀楚，徐大夫。</small>楚子執之，逃歸，懼其叛也，使薳洩伐徐，<small>薳洩，楚大夫。</small>吳人救之。令尹子蕩帥師伐吳，師于豫章，而次于乾谿，<small>乾谿，在譙國城父縣南楚東竟。</small>吳人敗其師於房鐘，<small>房鐘，吳地。</small>獲宮廄尹弃疾。<small>鬭韋龜之父。</small>子蕩歸罪於薳洩而殺之。<small>歸罪於薳洩。不以敗告，故不書。</small>

**冬，叔弓如楚。**

冬，叔弓如楚，聘且弔敗也。<small>弔為吳所敗。</small>

---

**齊侯伐北燕。**

十一月，齊侯如晉，請伐北燕也。<small>告盟主。</small>士匄相士鞅，逆諸河，禮也。<small>士匄，晉大夫。相，為介。得敬逆來者之禮。</small>晉侯許之。十二月，齊侯遂伐北燕，將納簡公，<small>簡公，北燕伯，[三年](#-539)出奔齊。</small>晏子曰：「不入！燕有君矣，民不貳，吾君賄，左右諂諛，作大事不以信，未嘗可也。」<small>為明年暨齊平傳。</small>

### 昭七年 <small>前五三五</small> {#-535}

**七年春王正月，暨齊平。**<small>暨，與也，燕與齊平。前年冬齊伐燕，間無異事，故不重言燕，從可知。</small>

七年春王正月，暨齊平，齊求之也。<small>齊伐燕，燕人賂之，反從求平，如晏子言。</small>癸巳，齊侯次于虢，<small>虢，燕竟。</small>燕人行成曰：「敝邑知罪，敢不聽命？先君之敝器，請以謝罪。」<small>敝器，瑤罋玉櫝之屬。</small>公孫皙曰：「受服而退，俟釁而動，可也。」<small>皙，齊大夫。</small>二月戊午，盟于濡上，<small>濡水出高陽縣東北，至河間鄚縣入易水。</small>燕人歸燕姬，<small>嫁女與齊侯。</small>賂以瑤罋、玉櫝、斝耳，不克而還。<small>瑤，玉也。櫝，匱也。斝耳，玉爵。</small>

---

楚子之為令尹也，為王旌以田，<small>析羽為旌，王旌游至於軫。</small>芋尹無宇斷之曰：「一國兩君，其誰堪之？」及即位，為章華之宮，納亡人以實之，<small>章華，南郡華容縣。</small>無宇之閽入焉，<small>有罪，亡入章華宮。</small>無宇執之，有司弗與，<small>王有司也。</small>曰：「執人於王宮，其罪大矣！」執而謁諸王。<small>執無宇也。</small>王將飲酒，<small>遇其歡也。</small>無宇辭曰：「天子經略，<small>經營天下，略有四海，故曰經略。</small>諸侯正封，<small>封疆有定分。</small>古之制也，封略之內，何非君土，食土之毛，誰非君臣？<small>毛，草也。</small>故詩曰『普天之下，莫非王土，率土之濱，莫非王臣』，<small>詩小雅。濱，涯也。</small>天有十日，<small>甲至癸。</small>人有十等，<small>王至臺。</small>下所以事上，上所以共神也，故王臣公、公臣大夫、大夫臣士、士臣皁、皁臣輿、輿臣隷、隷臣僚、僚臣僕、僕臣臺，馬有圉，牛有牧，<small>養馬曰圉，養牛曰牧。</small>以待百事，今有司曰『女胡執人於王宮』，將焉執之？周文王之法曰『有亡荒閱』，<small>荒，大也。閱，蒐也。有亡人，當大蒐其衆。</small>所以得天下也，吾先君文王<small>楚文王。</small>作僕區之法，<small>僕區，刑書名。</small>曰『盜所隱器，<small>隱盜所得器。</small>與盜同罪』，所以封汝也，<small>行善法，故能啟疆，北至汝水。</small>若從有司，是無所執逃臣也，逃而舍之，是無陪臺也，<small>言皆將逃。</small>王事無乃闕乎？昔武王數紂之罪，以告諸侯，曰『紂為天下逋逃主、萃淵藪』，<small>萃，集也。天下逋逃，悉以紂為淵藪，集而歸之。</small>故夫致死焉，<small>人欲致死討紂。</small>君王始求諸侯而則紂，無乃不可乎？若以二文之法取之，盜有所在矣。」<small>言王亦為盜。</small>王曰：「取而臣以往，<small>往，去也。</small>盜有寵，未可得也。」<small>盜有寵，王自謂。為葬靈王張本。</small>遂赦之。<small>赦無宇。</small>

**三月，公如楚。**

楚子成章華之臺，願以諸侯落之。<small>宮室始成，祭之為落。臺今在華容城內。</small>大宰薳啟彊曰：「臣能得魯侯。」薳啟彊來召公，辭曰：「昔先君成公命我先大夫嬰齊，曰『吾不忘先君之好，將使衡父照臨楚國，鎮撫其社稷，以輯寧爾民』，嬰齊受命于蜀，<small>蜀盟在[成二年](../08/#-589)。衡父，公衡。</small>奉承以來，弗敢失隕，而致諸宗祧，<small>言奉成公此語以告宗廟。</small>日我先君共王引領北望，日月以冀，<small>冀魯朝。</small>傳序相授，於今四王矣，<small>四王，共、康、郟敖及靈王。</small>嘉惠未至，唯襄公之辱臨我喪，<small>襄公[二十八年](../09/#-545)如楚臨康王喪。</small>孤與其二三臣悼心失圖，<small>在哀喪故。</small>社稷之不皇，況能懷思君德？<small>皇，暇也。言有大喪，多不暇。</small>今君若步玉趾，辱見寡君，<small>趾，足也。</small>寵靈楚國，以信蜀之役，致君之嘉惠，是寡君既受貺矣，何蜀之敢望？<small>言但欲使君來，不敢望如蜀，復有質子。</small>其先君鬼神實嘉賴之，豈唯寡君？君若不來，使臣請問行期，<small>問魯見伐之期。</small>寡君將承質幣而見于蜀，以請先君之貺。」<small>請，問也。</small>

公將往，夢襄公祖，<small>祖，祭道神。</small>梓慎曰：「君不果行，襄公之適楚也，夢周公祖而行，今襄公實祖，君其不行。」子服惠伯曰：「行！先君未嘗適楚，故周公祖以道之，襄公適楚矣，而祖以道君，不行何之？」

三月，公如楚。鄭伯勞于師之梁，<small>鄭城門。</small>孟僖子為介，不能相儀，<small>僖子，仲孫貜。</small>及楚，不能答郊勞。<small>為下僖子病不能相禮張本。</small>

---

**叔孫婼如齊涖盟。**<small>無傳。公將遠適楚，故叔孫如齊尋舊好。</small>

---

**夏四月甲辰朔，日有食之。**

夏四月甲辰朔，日有食之。晉侯問於士文伯曰：「誰將當日食？」對曰：「魯衞惡之，<small>受其凶惡。</small>衞大魯小。」公曰：「何故？」對曰：「去衞地，如魯地，<small>衞地，豕韋也，魯地，降婁也，日食於豕韋之末，及降婁之始乃息，故禍在衞大、在魯小也。周四月，今二月，故日在降婁。</small>於是有災，魯實受之，<small>災發於衞，而魯受其餘禍。</small>其大咎，其衞君乎？魯將上卿。」<small>八月衞侯卒，十一月季孫宿卒。</small>公曰：「詩所謂『彼日而食，于何不臧』者，何也？」<small>感日食而問詩。</small>對曰：「不善政之謂也！國無政，不用善，則自取謫于日月之災，<small>謫，譴也。</small>故政不可不慎也！務三而已，一曰擇人，<small>擇賢人。</small>二曰因民，<small>因民所利而利之。</small>三曰從時。」<small>順四時之所務。</small>

---

晉人來治杞田，<small>前女叔侯不盡歸，今公適楚，晉人恨，故復來治杞田。</small>季孫將以成與之，<small>成，孟氏邑，本杞田。</small>謝息為孟孫守，不可，<small>謝息，僖子家臣。</small>曰：「人有言曰『雖有挈缾之知，守不假器，禮也』，<small>挈缾，汲者，喻小知。為人守器，猶知不以借人。</small>夫子從君，而守臣喪邑，<small>夫子，謂孟僖子，從公如楚。</small>雖吾子亦有猜焉。」<small>言季孫亦將疑我不忠。</small>季孫曰：「君之在楚，於晉罪也，<small>言晉罪君之至楚。</small>又不聽晉，魯罪重矣，晉師必至，吾無以待之，不如與之，間晉而取諸杞，<small>候晉間隙，可復伐杞取之。</small>吾與子桃，<small>魯國卞縣東南有桃虛。</small>成反，誰敢有之？是得二成也！魯無憂而孟孫益邑，子何病焉？」辭以無山，與之萊柞，<small>萊、柞，二山。</small>乃遷于桃。<small>謝息遷也。</small>晉人為杞取成。<small>不書，非公命。</small>

---

楚子享公于新臺，<small>章華臺也。</small>使長鬣者相，<small>鬣，鬚也。欲光夸魯侯。</small>好以大屈，<small>宴好之賜。大屈，弓名。</small>既而悔之。薳啟彊聞之，見公，公語之，拜賀，公曰：「何賀？」對曰：「齊與晉、越欲此久矣，寡君無適與也，而傳諸君，君其備禦三鄰，<small>言齊晉越將伐魯而取之。</small>慎守寶矣，敢不賀乎？」公懼，乃反之。<small>傳言楚靈不信，所以不終。</small>

---

鄭子產聘于晉，晉侯疾，韓宣子逆客，私焉，<small>私語。</small>曰：「寡君寢疾，於今三月矣，並走羣望，<small>晉所望祀山川，皆走往祈禱。</small>有加而無瘳，今夢黃熊入於寢門，其何厲鬼也？」對曰：「以君之明，子為大政，其何厲之有？昔堯殛鯀于羽山，<small>羽山，在東海祝其縣西南。</small>其神化為黃熊，以入于羽淵，實為夏郊，三代祀之，<small>鯀，禹父，夏家郊祭之，歷殷周二代，又通在羣神之數，并見祀。</small>晉為盟主，其或者未之祀也乎？」<small>言周衰，晉為盟主，得佐天子祀羣神。</small>韓子祀夏郊，<small>祀鯀。</small>晉侯有間，<small>間，差也。</small>賜子產莒之二方鼎。<small>方鼎，莒所貢。</small>

子產為豐施歸州田於韓宣子，<small>豐施，鄭公孫段之子。[三年](#-539)晉以州田賜段。</small>曰：「日君以夫公孫段為能任其事，而賜之州田，今無祿早世，不獲久享君德，其子弗敢有，不敢以聞於君，私致諸子。」<small>此年正月公孫段卒。</small>宣子辭，子產曰：「古人有言曰『其父析薪，其子弗克負荷』，<small>荷，擔也。以微薄喻貴重。</small>施將懼不能任其先人之祿，其況能任大國之賜？縱吾子為政而可，後之人若屬有疆埸之言，敝邑獲戾，<small>恐後代宣子者，將以鄭取晉邑罪鄭。</small>而豐氏受其大討，吾子取州，是免敝邑於戾，而建置豐氏也，敢以為請。」<small>傳言子產貞而不諒。</small>宣子受之，以告晉侯，晉侯以與宣子，宣子為初言，病有之，<small>初言，謂與趙文子爭州田。</small>以易原縣於樂大心。<small>樂大心，宋大夫。原，晉邑，以賜樂大心也。</small>

---

鄭人相驚以伯有，曰「伯有至矣」，則皆走，不知所往。<small>[襄三十年](../09/#-543)鄭人殺伯有，言其鬼至。</small>鑄刑書之歲二月，<small>在前年。</small>或夢伯有介而行，<small>介，甲也。</small>曰：「壬子，余將殺帶也，<small>駟帶助子皙殺伯有。壬子，[六年](#-536)三月三日。</small>明年壬寅，余又將殺段也。」<small>公孫段，豐氏黨。壬寅，此年正月二十八日。</small>及壬子，駟帶卒，國人益懼。齊燕平之月，<small>此年正月。</small>壬寅，公孫段卒，國人愈懼。其明月，子產立公孫洩及良止以撫之，乃止。<small>公孫洩，子孔之子也，[襄十九年](../09/#-554)鄭殺子孔。良止，伯有子也，立以為大夫，使有宗廟。</small>子大叔問其故，子產曰：「鬼有所歸，乃不為厲，吾為之歸也。」大叔曰：「公孫洩何為？」<small>子孔不為厲，問何為復立洩。</small>子產曰：「說也！為身無義而圖說，<small>伯有無義，以妖鬼故立之，恐惑民，并立洩，使若自以大義存誅絕之後者，以解說民心。</small>從政有所反之，以取媚也，<small>民不可使知之，故治政或當反道以求媚於民。</small>不媚不信，<small>說而後信之。</small>不信，民不從也。」

及子產適晉，趙景子問焉，<small>景子，晉中軍佐、趙成。</small>曰：「伯有猶能為鬼乎？」子產曰：「能！人生始化曰魄，<small>魄，形也。</small>既生魄，陽曰魂，<small>陽，神氣也。</small>用物精多，則魂魄彊，<small>物，權勢。</small>是以有精爽，至於神明，<small>爽，明也。</small>匹夫匹婦強死，其魂魄猶能馮依於人，以為淫厲，<small>強死，不病也。人謂匹夫匹婦賤身。</small>況良霄，我先君穆公之冑子、良之孫、子耳之子？敝邑之卿，從政三世矣！鄭雖無腆，<small>腆，厚也。</small>抑諺曰『蕞爾國』，<small>蕞，小貌。</small>而三世執其政柄，其用物也弘矣，其取精也多矣，其族又大，所馮厚矣，<small>良霄魂魄所馮者貴重。</small>而強死，能為鬼，不亦宜乎？」<small>傳言子產之博敏。</small>

子皮之族飲酒無度，<small>相尚以奢，相困以酒。</small>故馬師氏與子皮氏有惡，<small>馬師氏，公孫鉏之子、罕朔也。[襄三十年](../09/#-543)馬師頡出奔，公孫鉏代之為馬師，與子皮俱同一族。</small>齊師還自燕之月，<small>在此年二月。</small>罕朔殺罕魋，<small>魋，子皮弟。</small>罕朔奔晉。韓宣子問其位於子產，<small>問朔可使在何位。</small>子產曰：「君之羈臣，苟得容以逃死，何位之敢擇？卿違，從大夫之位，<small>謂以禮去者，降位一等。</small>罪人以其罪降，<small>罪重則降多。</small>古之制也，朔於敝邑亞大夫也，其官馬師也，<small>大夫位、馬師職。</small>獲戾而逃，唯執政所寘之，得免其死，為惠大矣，又敢求位？」宣子為子產之敏也，使從嬖大夫。<small>為子產故，使降一等，不以罪降。</small>

---

**秋八月戊辰，衞侯惡卒。**<small>[元年](#-541)大夫盟于虢。</small>

秋八月，衞襄公卒。晉大夫言於范獻子曰：「衞事晉為睦，<small>睦，和也。</small>晉不禮焉，庇其賊人而取其地，<small>賊人，孫林父。其地，戚也。</small>故諸侯貳，詩曰『䳭鴒在原，兄弟急難』，<small>詩小雅。䳭鴒，雝渠也，飛則鳴，行則搖，喻兄弟相救於急難，不可自舍。</small>又曰『死喪之威，兄弟孔懷』，<small>威，畏也。言有死喪，則兄弟宜相懷思。</small>兄弟之不睦，於是乎不弔，<small>不相弔恤。</small>況遠人，誰敢歸之？今又不禮於衞之嗣，<small>嗣，新君也。</small>衞必叛我，是絕諸侯也。」獻子以告韓宣子，宣子說，使獻子如衞弔，且反戚田。<small>傳言戚田所由還衞。</small>

衞齊惡告喪于周，且請命，王使成簡公如衞弔，<small>簡公，王卿士也。</small>且追命襄公，曰：「叔父陟恪，在我先王之左右，以佐事上帝，<small>陟，登也。恪，敬也。帝，天也。叔父，謂襄公。命，如今之哀策。</small>余敢忘高圉、亞圉。」<small>二圉，周之先也，為殷諸侯，亦受殷王追命者。</small>

---

**九月，公至自楚。**

九月，公至自楚。孟僖子病不能相禮，<small>不能相儀答郊勞，以此為己病。</small>乃講學之，<small>講，習也。</small>苟能禮者從之，及其將死也，<small>[二十四年](#-518)孟僖子卒，傳終言之。</small>召其大夫，<small>僖子屬大夫。</small>曰：「禮，人之幹也，無禮無以立，吾聞將有達者，曰孔丘，<small>僖子卒時，孔丘年三十五。</small>聖人之後也，<small>聖人，殷湯。</small>而滅於宋，<small>孔子六代祖孔父嘉為宋督所殺，其子奔魯。</small>其祖弗父何，以有宋而授厲公，<small>弗父何，孔父嘉之高祖、宋閔公之子、厲公之兄，何適嗣當立，以讓厲公。</small>及正考父，<small>弗父何之曾孫，</small>佐戴、武、宣，<small>三人皆宋君。</small>三命茲益共，<small>三命上卿也。言位高益共。</small>故其鼎銘云<small>考父廟之鼎。</small>『一命而僂，再命而傴，三命而俯，<small>俯共於傴，傴共於僂。</small>循牆而走，<small>言不敢安行。</small>亦莫余敢侮，<small>其共如是，人亦不敢侮慢之。</small>饘於是，鬻於是，以餬余口』，<small>於是鼎中為饘鬻。饘鬻，餬屬，言至儉。</small>其共也如是！臧孫紇有言，<small>紇，武仲也。</small>曰『聖人有明德者，若不當世，其後必有達人』，<small>聖人之後，有明德而不當大位，謂正考父。</small>今其將在孔丘乎？我若獲沒，<small>得以壽終。</small>必屬說與何忌於夫子，使事之，<small>說，南宮敬叔，何忌，孟懿子，皆僖子之子。</small>而學禮焉，以定其位。」<small>知禮則位安。</small>故孟懿子與南宮敬叔師事仲尼。仲尼曰：「能補過者，君子也！詩曰『君子是則是效』，<small>詩小雅。</small>孟僖子可則效已矣。」

---

單獻公弃親用羈，<small>獻公，周卿士，單靖公之子、頃公之孫。羈，寄客也。</small>冬十月辛酉，襄頃之族殺獻公，而立成公。<small>襄公，頃公之父。成公，獻公弟。</small>

---

**冬十有一月癸未，季孫宿卒。**

十一月，季武子卒。晉侯謂伯瑕，<small>伯瑕，士文伯。</small>曰：「吾所問日食從矣，可常乎？」<small>衞侯、武子皆卒故。</small>對曰：「不可！六物不同，<small>各異時。</small>民心不壹，<small>政教殊。</small>事序不類，<small>有變易。</small>官職不則，<small>治官居職非一法。</small>同始異終，胡可常也？詩曰『或燕燕居息，或憔悴事國』，<small>詩小雅，言不同。</small>其異終也如是。」公曰：「何謂六物？」對曰：「歲時日月星辰是謂也。」公曰：「多語寡人辰而莫同，何謂辰？」對曰：「日月之會是謂辰，<small>一歲日月十二會，所會謂之辰。</small>故以配日。」<small>謂以子丑配甲乙。</small>

---

**十有二月癸亥，葬衞襄公。**

衞襄公夫人姜氏無子，<small>姜氏，宣姜。</small>嬖人婤姶生孟縶，孔成子夢康叔謂己：「立元！<small>成子，衞卿，孔達之孫、烝鉏也。元，孟縶弟。夢時元未生。</small>余使羈之孫圉與史苟相之。」<small>羈，烝鉏子。苟，史朝子。</small>史朝亦夢康叔謂己：「余將命而子苟與孔烝鉏之曾孫圉相元。」史朝見成子，告之夢，夢協。<small>協，合也。 </small>晉韓宣子為政、聘于諸侯之歲，<small>在[二年](#-540)。</small>婤姶生子，名之曰元。孟縶之足不良，能行，<small>跛也。</small>孔成子以周易筮之，曰「元尚享衞國，主其社稷」，<small>令蓍辭。</small>遇屯，<small>震下坎上屯。</small>又曰「余尚立縶，尚克嘉之」，<small>嘉，善也。</small>遇屯之比，<small>坤下坎上比。屯初九爻變。</small>以示史朝，史朝曰：「元亨，又何疑焉？」<small>周易曰「屯，元亨」。</small>成子曰：「非長之謂乎？」<small>言屯之元亨謂年長，非謂名元。</small>對曰：「康叔名之，可謂長矣！<small>善之長也。</small>孟非人也，將不列於宗，不可謂長！<small>足跛非全人，不可列為宗主。</small>且其繇曰『利建侯』，<small>繇，卦辭。</small>嗣吉何建，建非嗣也，<small>嗣子有常位，故無所卜，又無所建，今以位不定，卜嗣得吉，則當從吉而建之也。</small>二卦皆云，<small>謂再得屯卦，皆有建侯之文。</small>子其建之！康叔命之，二卦告之，筮襲於夢，武王所用也，弗從何為？<small>外傳云「大誓曰『朕夢協朕卜，襲於休祥，戎商必克』，此武王辭」。</small>弱足者居，<small>跛則偏弱，居其家，不能行。</small>侯主社稷，臨祭祀，奉民人，事鬼神，從會朝，又焉得居？各以所利，不亦可乎？」<small>孟跛利居，元吉利建。</small>故孔成子立靈公。十二月癸亥，葬衞襄公。<small>靈公，元也。</small>

---

### 昭八年 <small>前五三四</small> {#-534}

八年春，石言于晉魏榆。<small>魏榆，晉地。</small>晉侯問於師曠曰：「石何故言？」對曰：「石不能言，或馮焉，<small>謂有精神馮依石而言。</small>不然，民聽濫也！<small>濫，失也。</small>抑臣又聞之，<small>抑，疑辭。</small>曰『作事不時，怨讟動於民，則有非言之物而言』，今宮室崇侈，民力彫盡，<small>彫，傷也。</small>怨讟並作，莫信其性，<small>性，命也。民不敢自保其性命。</small>石言，不亦宜乎？」於是晉侯方築虒祁之宮。<small>虒祁，地名，在絳西四十里，臨汾水。</small>叔向曰：「子野之言君子哉！<small>子野，師曠字。</small>君子之言信而有徵，故怨遠於其身，<small>怨咎遠其身也。</small>小人之言僭而無徵，故怨咎及之，詩曰『哀哉不能言，匪舌是出，唯躬是瘁，<small>詩小雅也。不能言，謂不知言理，以僭言見退者，其言非不從舌出，以僭而無信，自取瘁病，故哀之。</small>哿矣能言，巧言如流，俾躬處休』，其是之謂乎？<small>哿，嘉也。巧言如流，謂非正言而順敘，以聽言見答者，言其可嘉，以信而有徵，自取安逸。師曠此言，緣問流轉，終歸于諫，故以比巧言如流也。當叔向時，詩義如此，故與今說詩者小異。</small>是宮也成，諸侯必叛，君必有咎，夫子知之矣。」<small>為[十年](#-532)晉侯彪卒傳。</small>

---

**八年春，陳侯之弟招殺陳世子偃師。**<small>以首惡從殺例，故稱弟，又稱世子。</small>

陳哀公元妃鄭姬，生悼大子偃師，<small>元妃，嫡夫人也。</small>二妃生公子留，下妃生公子勝，二妃嬖，留有寵，屬諸司徒招與公子過。<small>招及過皆哀公弟也。</small>哀公有癈疾，三月甲申，公子招、公子過殺悼大子偃師，而立公子留。

**夏四月辛丑，陳侯溺卒。**<small>[襄二十七年](../09/#-546)大夫盟于宋。</small>

夏四月辛亥，哀公縊。<small>憂恚自殺。經書辛丑，從赴。</small>

**==楚人執陳行人干徵師，殺之。==**<small>稱行人，明非行人罪。</small>**==陳公子留出奔鄭。==**<small>留為招所立，未成君而出奔。</small>

干徵師赴于楚，<small>干徵師，陳大夫。</small>且告有立君，公子勝愬之于楚，<small>以招、過殺偃師告愬也。</small>楚人執而殺之。<small>殺干徵師。</small>公子留奔鄭。書曰「陳侯之弟招殺陳世子偃師」，罪在招也，「楚人執陳行人干徵師，殺之」，罪不在行人也。<small>疑為招赴楚當同罪，故重發之。</small>

---

**叔弓如晉。**

叔弓如晉，賀虒祁也。<small>賀宮成。</small>游吉相鄭伯以如晉，亦賀虒祁也。史趙見子大叔曰：「甚哉其相蒙也！<small>蒙，欺也。</small>可弔也，而又賀之。」子大叔曰：「若何弔也？其非唯我賀，將天下實賀。」<small>言諸侯畏晉，非獨鄭。</small>

---

**~~楚人執陳行人干徵師，殺之。陳公子留出奔鄭。~~**

---

**秋，蒐于紅。**<small>革車千乘，不言大者，經文闕也。紅，魯地，沛國蕭縣西有紅亭，遠疑。</small>

秋，大蒐于紅，自根牟至于商衞，革車千乘。<small>大蒐，數軍實、簡車馬也。根牟，魯東界，琅邪陽都縣有牟鄉。商，宋地，魯西竟，接宋衞也。言千乘，明大蒐，且見魯衆之大數也。</small>

---

七月甲戌，齊子尾卒。子旗欲治其室，<small>子旗，欒施也，欲并治子尾之家政。</small>丁丑，殺梁嬰，<small>梁嬰，子尾家宰。</small>八月庚戌，逐子成、子工、子車，<small>三子，齊大夫，子尾之屬。子成，頃公子固也。子工，成之弟鑄也。子車，頃公之孫捷也。</small>皆來奔。<small>不書，非卿。</small>而立子良氏之宰，<small>子良，子尾之子、高彊也。子旗為子良立宰。</small>其臣曰：「孺子長矣，<small>孺子，謂子良。</small>而相吾室，欲兼我也。」<small>兼，并也。</small>授甲將攻之。陳桓子善於子尾，亦授甲將助之，或告子旗，子旗不信，則數人告，將往，又數人告於道，遂如陳氏。桓子將出矣，聞之而還，<small>聞子旗至。</small>游服而逆之，<small>去戎備，著常游戲之服。</small>請命，<small>問桓子所至。</small>對曰：「聞彊氏授甲，將攻子，子聞諸？」曰：「弗聞。」「子盍亦授甲，無宇請從。」<small>無宇，桓子名。</small>子旗曰：「子胡然？彼孺子也，吾誨之猶懼其不濟，吾又寵秩之，<small>謂為之立宰。</small>其若先人何？子盍謂之？<small>謂之，使無攻我。</small>周書曰『惠不惠，茂不茂』，<small>周書康誥也，言當施惠於不惠者，勸勉於不勉者。茂，勉也。</small>康叔所以服弘大也。」<small>服，行也。</small>桓子稽顙曰：「頃靈福子，<small>頃公、靈公，樂氏所事之君。</small>吾猶有望。」<small>望子旗惠及己。</small>遂和之如初。<small>和欒高二家。</small>

---

**陳人殺其大夫公子過。**<small>與招共殺偃師，書名罪之。</small>

陳公子招歸罪於公子過，而殺之。<small>言招所以不死而得放。</small>

**大雩。**<small>無傳。不旱而秋雩，過也。</small>

**冬十月壬午，楚師滅陳。**<small>不稱將帥，不以告。壬午，月十八日。</small>**執陳公子招，放之于越。**<small>無傳。復稱公子，兄已卒。</small>**殺陳孔奐。**<small>無傳。招之黨，楚殺之。</small>**葬陳哀公。**<small>嬖人袁克葬之。魯往會，故書。</small>

九月，楚公子弃疾帥師，奉孫吳圍陳，<small>孫吳，悼大子偃師之子、惠公。</small>宋戴惡會之。<small>戴惡，宋大夫。</small>冬十一月壬午，滅陳。<small>壬午十月十八日，傳言十一月，誤。</small>輿嬖袁克殺馬毀玉以葬，<small>輿，衆也。袁克，嬖人之貴者，欲以非禮厚葬哀公。</small>楚人將殺之，請寘之，<small>置馬玉。</small>既又請私，<small>私盡君臣恩。</small>私於幄，加絰於顙而逃。<small>幄，帳也。逃，不欲為楚臣。</small>

使穿封戌為陳公，<small>戌，楚大夫。滅陳為縣，使戌為縣公。</small>曰：「城麇之役不諂。」<small>城麇役在[襄二十六年](../09/#-547)，戌與靈王爭皇頡。</small>侍飲酒於王，王曰：「城麇之役，女知寡人之及此，女其辟寡人乎？」<small>及此，謂為王。</small>對曰：「若知君之及此，臣必致死禮以息楚國。」<small>息，寧靜也。</small>

晉侯問於史趙曰：「陳其遂亡乎？」對曰：「未也。」公曰：「何故？」對曰：「陳，顓頊之後也，<small>陳祖舜，舜出顓頊。</small>歲在鶉火，是以卒滅，陳將如之，<small>顓頊氏以歲在鶉火而滅，火盛而水滅。</small>今在析木之津，猶將復由，<small>箕斗之間有天漢，故謂之析木之津。由，用也。</small>且陳氏得政于齊，而後陳卒亡，<small>物莫能兩盛。</small>自幕至于瞽瞍無違命，<small>幕，舜之先。瞽瞍，舜父。從幕至瞽瞍，間無違天命廢絕者。</small>舜重之以明德，寘德於遂，<small>遂，舜後。蓋殷之興，存舜之後而封遂。言舜德乃至於遂。</small>遂世守之，及胡公不淫，故周賜之姓，使祀虞帝，<small>胡公滿，遂之後也，事周武王，賜姓曰媯，封諸陳，紹舜後。</small>臣聞盛德必百世祀，虞之世數未也，繼守將在齊，其兆既存矣。」<small>言陳氏興盛於齊，形兆已見。</small>

### 昭九年 <small>前五三三</small> {#-533}

**九年春，叔弓會楚子于陳。**<small>以事往，非行會禮。</small>

九年春，叔弓、宋華亥、鄭游吉、衞趙黶會楚子于陳。<small>楚子在陳，故四國大夫往。非盟主所召，不行會禮，故不揔書。</small>

---

**許遷于夷。**<small>許畏鄭欲遷，故以自遷為文。</small>

二月庚申，楚公子弃疾遷許于夷，實城父，<small>此時改城父為夷，故傳實之。城父縣屬譙郡。</small>取州來淮北之田以益之，<small>益許田。</small>伍舉授許男田，然丹遷城父人於陳，以夷濮西田益之，<small>以夷田在濮水西者與城父人。</small>遷方城外人於許。<small>[成十五年](../08/#-576)許遷於葉，因謂之許，今許遷於夷，故以方城外人實其處。傳言靈王使民不安。</small>

---

周甘人與晉閻嘉爭閻田，<small>甘人，甘大夫襄也。閻嘉，晉閻縣大夫。</small>晉梁丙、張趯率陰戎伐潁。<small>陰戎，陸渾之戎。潁，周邑。</small>王使詹桓伯辭於晉，<small>辭，責讓之。桓伯，周大夫。</small>曰：「我自夏以后稷，魏駘芮岐畢，吾西土也，<small>在夏世，以后稷功，受此五國，為西土之長。駘，在始平武功縣所治釐城。岐，在扶風美陽縣西北。</small>及武王克商，蒲姑商奄，吾東土也，<small>樂安博昌縣北有蒲姑城。</small>巴濮楚鄧，吾南土也，肅慎燕亳，吾北土也，<small>肅慎，北夷，在玄菟北三千餘里。</small>吾何邇封之有？<small>邇，近也。</small>文武成康之建母弟，以蕃屏周，亦其廢隊是為，<small>為後世廢隊，兄弟之國，當救濟之。</small>豈如弁髦而因以敝之？<small>童子垂髦，始冠必三加冠成禮，而弃其始冠，故言弁髦因以敝之。弁，亦冠也。</small>先王居檮杌于四裔，以禦螭魅，<small>言檮杌，略舉四凶之一。下言四裔，則三苗在其中。</small>故允姓之姦居于瓜州，<small>允姓，陰戎之祖，與三苗俱放三危者。瓜州，今敦煌。</small>伯父惠公歸自秦，而誘以來，<small>[僖十五年](../05/#-645)晉惠公自秦歸，[二十二年](../05/#-638)秦晉遷陸渾之戎於伊川。</small>使偪我諸姬，入我郊甸，則戎焉取之？<small>邑外為郊，郊外為甸。言戎取周郊甸之地。</small>戎有中國，誰之咎也？<small>咎在晉。</small>后稷封殖天下，今戎制之，不亦難乎？<small>后稷脩封疆，殖五穀，今戎得之，唯以畜牧。</small>伯父圖之！我在伯父，猶衣服之有冠冕，木水之有本原，民人之有謀主也，<small>民人謀主，宗族之師長。</small>伯父若裂冠毀冕，拔本塞原，專弃謀主，雖戎狄其何有余一人？」<small>伯父猶然，則雖戎狄無所可責。晉率陰戎伐周邑，故云然。</small>叔向謂宣子曰：「文之伯也，豈能改物？<small>言文公雖霸，未能改正朔、易服色。</small>翼戴天子，而加之以共，<small>翼，佐也。</small>自文以來，世有衰德，而暴蔑宗周，<small>宗周，天子。</small>以宣示其侈，諸侯之貳，不亦宜乎？且王辭直，子其圖之。」宣子說。王有姻喪，<small>外親之喪。</small>使趙成如周弔，且致閻田與襚，<small>襚，送死衣。</small>反潁俘，王亦使賓滑執甘大夫襄以說於晉，晉人禮而歸之。<small>賓滑，周大夫。</small>

---

**夏四月，陳災。**<small>天火曰災。陳既已滅，降為楚縣，而書陳災者，猶晉之梁山、沙鹿崩不書晉，災害繫於所災所害，故以所在為名。</small>

夏四月，陳災。鄭裨竈曰：「五年，陳將復封，封五十二年而遂亡。」子產問其故，對曰：「陳，水屬也，<small>陳，顓頊之後，故為水屬。</small>火，水妃也，<small>火畏水，故為之妃。</small>而楚所相也，<small>相，治也。楚之先祝融為高辛氏火正，主治火事。</small>今火出而火陳，<small>火，心星也。火出於周為五月，而以四月出者，以長歷推，前年誤置閏。</small>逐楚而建陳也，<small>水得妃而興，陳興則楚衰，故曰逐楚而建陳。</small>妃以五成，故曰五年。<small>妃，合也。五行各相妃合，得五而成，故五歲而陳復封。為[十三年](#-529)陳侯吳歸于陳傳。</small>歲五及鶉火，而後陳卒亡，楚克有之，天之道也，故曰五十二年。」<small>是歲歲在星紀，五歲及大梁，而陳復封，自大梁四歲而及鶉火，後四周四十八歲，凡五及鶉火五十二年。天數以五為紀，故五及鶉火，火盛水衰。</small>

---

晉荀盈如齊逆女，<small>自為逆。</small>還，六月，卒于戲陽。<small>魏郡內黃縣北有戲陽城。</small>殯于絳，未葬，晉侯飲酒樂，膳宰屠蒯趨入，請佐公使尊，<small>公之使人執尊酌酒，請為之佐。</small>許之，<small>公許之。</small>而遂酌以飲工，<small>工，樂師師曠也。</small>曰：「女為君耳，將司聦也，<small>樂所以聦耳。</small>辰在子卯，謂之疾日，<small>疾，惡也。紂以甲子喪，桀以乙卯亡，故國君以為忌日。</small>君徹宴樂，學人舍業，為疾故也，君之卿佐，是謂股肱，股肱或虧，何痛如之？<small>言痛疾過於忌日。</small>女弗聞而樂，是不聦也。」<small>不聞是義而作樂。</small>又飲外嬖嬖叔，<small>外都大夫之嬖者。</small>曰：「女為君目，將司明也，<small>職在外，故主視。</small>服以旌禮，<small>旌，表也。</small>禮以行事，<small>事，政令。</small>事有其物，<small>物，類也。</small>物有其容，<small>容，貌也。</small>今君之容，非其物也，<small>有卿佐之喪而作樂歡會，故曰非其物。</small>而女不見，是不明也。」亦自飲也，曰：「味以行氣，氣以實志，<small>氣和則志充。</small>志以定言，<small>在心為志，發口為言，</small>言以出令，臣實司味，二御失官，而君弗命，臣之罪也。」<small>工與嬖叔，侍御君者。失官，不聰明。</small>公說，徹酒。初，公欲廢知氏而立其外嬖，為是悛而止。秋八月，使荀躒佐下軍以說焉。<small>躒，荀盈之子、知文子也。佐下軍，代父也。說，自解說。</small>

---

**秋，仲孫貜如齊。**

孟僖子如齊，殷聘，禮也。<small>自叔老聘齊，至今二十年，禮意久曠，今脩盛聘，以無忘舊好，故曰禮。</small>

---

**冬，築郎囿。**

冬，築郎囿，書時也。季平子欲其速成也，叔孫昭子曰：「詩曰『經始勿亟，庶民子來』，<small>詩大雅，言文王始經營靈臺，非急疾之，衆民自以子義來，勸樂為之。</small>焉用速成，其以勦民也？<small>勦，勞也。</small>無囿猶可，無民其可乎？」

---

### 昭十年 <small>前五三二</small> {#-532}

**十年春王正月。**

十年春王正月，有星出于婺女。<small>客星也。不書，非孛。</small>鄭裨竈言於子產曰：「七月戊子，晉君將死！今茲歲在顓頊之虛，<small>歲，歲星也。顓頊之虛，謂玄枵。</small>姜氏任氏實守其地，<small>姜，齊姓。任，薛姓。齊薛二國守玄枵之地。</small>居其維首，而有妖星焉，告邑姜也，<small>客星居玄枵之維首。邑姜，齊大公女、晉唐叔之母。星占，婺女為既嫁之女，織女為處女，邑姜，齊之既嫁女，妖星在婺女，齊得歲，故知禍歸邑姜。</small>邑姜，晉之妣也，天以七紀，<small>二十八宿，面七。</small>戊子逢公以登，星斯於是乎出，<small>逢公，殷諸侯居齊地者。逢公將死，妖星出婺女，時非歲星所在，故齊自當禍，而以戊子日卒。</small>吾是以譏之。」<small>為晉侯彪卒傳。</small>

---

**夏，齊欒施來奔。**<small>耆酒好內，以取敗亡，故書名。</small>

齊惠欒高氏皆耆酒，<small>欒高二族皆出惠公。</small>信內多怨，<small>說婦人言，故多怨。</small>彊於陳鮑氏，而惡之。<small>惡陳鮑。</small>夏，有告陳桓子曰：「子旗、子良將攻陳鮑。」亦告鮑氏。桓子授甲，而如鮑氏，遭子良醉而騁，<small>欲及子良醉，故騁告鮑文子。</small>遂見文子，<small>文子，鮑國。</small>則亦授甲矣，使視二子，<small>二子，子旗子良。</small>則皆將飲酒。桓子曰：「彼雖不信，<small>彼，傳言者。</small>聞我授甲，則必逐我，及其飲酒也，先伐諸。」陳鮑方睦，遂伐欒高氏。子良曰：「先得公，陳鮑焉往？」<small>欲以公自輔助。</small>遂伐虎門。<small>欲入，公不聽，故伐公門。</small>晏平仲端委立于虎門之外，<small>端委，朝服。</small>四族召之，無所往，<small>四族，欒高陳鮑。</small>其徒曰：「助陳鮑乎？」曰：「何善焉？」<small>言無善義可助。</small>「助欒高乎？」曰：「庸愈乎？」<small>罪惡不差於陳鮑。</small>「然則歸乎？」曰：「君伐，焉歸？」公召之而後入。

公卜使王黑以靈姑銔率，吉，請斷三尺焉而用之。<small>王黑，齊大夫。靈姑銔，公旗名。斷三尺，不敢與君同。</small>五月庚辰，戰于稷，<small>稷，祀后稷之處。</small>欒高敗，又敗諸莊，<small>莊，六軌之道。</small>國人追之，又敗諸鹿門，<small>鹿門，齊城門。</small>欒施、高彊來奔。<small>高彊不書，非卿。</small>陳鮑分其室，晏子謂桓子：「必致諸公！讓，德之主也，讓之謂懿德，凡有血氣，皆有爭心，故利不可強，<small>不可強取。</small>思義為愈，義，利之本也，薀利生孽，<small>薀，畜也。孽，妖害也。</small>姑使無薀乎？可以滋長。」桓子盡致諸公，而請老于莒。<small>莒，齊邑。</small>

桓子召子山，<small>子山、子商、子周，[襄三十一年](../09/#-542)子尾所逐羣公子。</small>私具幄幕、器用、從者之衣屨，<small>私具，不告公。</small>而反棘焉。<small>棘，子山故邑，齊國西安縣東有戟里亭。</small>子商亦如之，而反其邑，子周亦如之，而與之夫于。<small>子周本無邑，故更與之。濟南於陵縣西北有于亭。</small>反子城、子公、公孫捷，<small>三子，[八年](#-534)子旗所逐。</small>而皆益其祿。凡公子公孫之無祿者，私分之邑，<small>桓子以己邑分之。</small>國之貧約孤寡者，私與之粟，曰：「詩云『陳錫載周』，能施也，<small>詩大雅，言文王能布陳大利，以賜天下，行之周徧。</small>桓公是以霸。」<small>齊桓公亦能施以致霸。</small>公與桓子莒之旁邑，辭。<small>讓不受。</small>穆孟姬為之請高唐，陳氏始大。<small>穆孟姬，景公母。傳言陳氏所以興。</small>

---

**秋七月，季孫意如、叔弓、仲孫貜帥師伐莒。**<small>三大夫皆卿，故書之。季孫為主，二子從之。</small>

秋七月，平子伐莒，取郠。<small>郠，莒邑。取郠不書，公見討平丘，魯諱之。</small>獻俘，始用人於亳社。<small>以人祭殷社。</small>臧武仲在齊，聞之曰：「周公其不饗魯祭乎！周公饗義，魯無義，詩曰『德音孔昭，視民不佻』，<small>詩小雅。佻，偷也。言明德君子必愛民。</small>佻之謂甚矣，而壹用之，將誰福哉？」<small>壹，同也，同人於畜牲。</small>

---

**戊子，晉侯彪卒。**<small>五同盟。</small>

戊子，晉平公卒。<small>如裨竈之言。</small>鄭伯如晉，及河，晉人辭之。游吉遂如晉。<small>禮，諸侯不相弔，故辭。</small>

**九月，叔孫婼如晉，葬晉平公。**<small>三月而葬，速。</small>

九月，叔孫婼、齊國弱、宋華定、衞北宮喜、鄭罕虎、許人、曹人、莒人、邾人、滕人、薛人、杞人、小邾人如晉，葬平公也。<small>經不書諸侯大夫者，非盟會。</small>鄭子皮將以幣行，<small>見新君之贄。</small>子產曰：「喪焉用幣？用幣必百兩，<small>載幣用車百乘。</small>百兩必千人，千人至，將不行，<small>行，用也。</small>不行，必盡用之，<small>不得見新君，將自費用盡。</small>幾千人而國不亡。」<small>言千人之費不可數。</small>子皮固請以行。

既葬，諸侯之大夫欲因見新君，叔孫昭子曰：「非禮也。」弗聽。叔向辭之曰：「大夫之事畢矣，<small>送葬禮畢。</small>而又命孤，孤斬焉，在衰絰之中，<small>既葬未卒哭，故猶服斬衰。</small>其以嘉服見，則喪禮未畢，其以喪服見，是重受弔也，大夫將若之何？」皆無辭以見。

子皮盡用其幣歸，謂子羽曰：「非知之實難，將在行之，<small>言不患不知，患不能行。</small>夫子知之矣，我則不足，<small>言己由子產之戒，既知其不可，而遂行之，是我之不足。</small>書曰『欲敗度，縱敗禮』，<small>逸書。</small>我之謂矣！夫子知度與禮矣！我實縱欲，而不能自克也。」<small>欲因喪以慶新君，故縱而行之，不能自勝。</small>

昭子至自晉，大夫皆見，高彊見而退，<small>高彊，子良。</small>昭子語諸大夫曰：「為人子，不可不慎也哉？昔慶封亡，子尾多受邑，而稍致諸君，君以為忠，而甚寵之，將死，疾于公宮，<small>在公宮被疾。</small>輦而歸，君親推之，<small>推其車而送之。</small>其子不能任，是以在此，忠為令德，其子弗能任，罪猶及之，難不慎也！喪夫人之力，弃德曠宗，以及其身，不亦害乎？<small>夫人，謂子尾。曠，空也。</small>詩曰『不自我先，不自我後』，其是之謂乎？」<small>詩小雅，言禍亂不在他，正當己身，以喻高彊身自取此禍。</small>

---

**十有二月甲子，宋公成卒。**<small>十一同盟也。無冬，史闕文。</small>

冬十二月，宋平公卒。初，元公惡寺人柳，欲殺之，<small>元公，平公大子佐也。</small>及喪，柳熾炭于位，<small>以溫地。</small>將至，則去之，<small>使公坐其處。</small>比葬，又有寵。<small>言元公好惡無常。</small>

### 昭十一年 <small>前五三一</small> {#-531}

**十有一年春王二月，叔弓如宋，葬宋平公。**

十一年春王二月，叔弓如宋，葬平公也。<small>嫌以聘事行，故傳具之。</small>

---

景王問於萇弘曰：「今茲諸侯何實吉、何實凶？」<small>萇弘，周大夫。</small>對曰：「蔡凶！此蔡侯般弒其君之歲也，歲在豕韋，<small>[襄三十年](../09/#-543)蔡世子般弒其君，歲在豕韋，至今十三歲，歲復在豕韋。般，即靈侯也。</small>弗過此矣！<small>言蔡凶不過此年。</small>楚將有之，然壅也，<small>蔡近楚，故知楚將有之。楚無德而享大利，所以壅積其惡。</small>歲及大梁，蔡復楚凶，天之道也。」<small>楚靈王弒立之歲，歲在大梁，到[昭十三年](#-529)，歲復在大梁，美惡周必復，故知楚凶。</small>

**夏四月丁巳，楚子虔誘蔡侯般，殺之于申。**<small>蔡侯雖弒父而立，楚子誘而殺之，刑其羣士，蔡大夫深怨，故以楚子名告。</small>**楚公子弃疾帥師圍蔡。**

楚子在申，召蔡靈侯，靈侯將往，蔡大夫曰：「王貪而無信，唯蔡於感，<small>蔡，近楚之大國，故楚常恨其不服順。</small>今幣重而言甘，誘我也，不如無往。」蔡侯不可。三月丙申，楚子伏甲而饗蔡侯於申，醉而執之。夏四月丁巳，殺之，刑其士七十人。公子弃疾帥師圍蔡。<small>傳言楚子無道。</small>

韓宣子問於叔向曰：「楚其克乎？」對曰：「克哉！蔡侯獲罪於其君，<small>謂弒父而立。</small>而不能其民，<small>不能施德。</small>天將假手於楚以斃之，<small>借楚手以討蔡。</small>何故不克？然肸聞之，不信以幸，不可再也！楚王奉孫吳以討於陳，曰『將定而國』，陳人聽命，而遂縣之，<small>事在[八年](#-534)。</small>今又誘蔡而殺其君，以圍其國，雖幸而克，必受其咎，弗能久矣！桀克有緡以喪其國，紂克東夷而隕其身，<small>紂為黎之蒐，東夷叛之。桀為仍之會，有緡叛之，故伐而克之。</small>楚小位下，而亟暴於二王，能無咎乎？天之假助不善，非祚之也，厚其凶惡而降之罰也！且譬之如天，其有五材，而將用之，力盡而敝之，是以無拯，不可沒振。」<small>金木水火土，五者為物用，久則必有敝盡，盡則弃捐，故言無拯。拯，猶救助也。不可沒振，猶沒不可復振。</small>

---

**五月甲申，夫人歸氏薨。**<small>昭公母，胡女、歸姓。</small>**大蒐于比蒲。**

五月，齊歸薨。大蒐于比蒲，非禮也。

---

**仲孫貜會邾子，盟于祲祥。**<small>祲祥，地闕。</small>

孟僖子會邾莊公，盟于祲祥，脩好，禮也。<small>蒐非存亡之由，故臨喪不宜為之，盟會以安社稷，故喪盟謂之禮。</small>

泉丘人有女，夢以其帷幕孟氏之廟，<small>泉丘，魯邑。</small>遂奔僖子，其僚從之，<small>鄰女為僚友者，隨而奔僖子。</small>盟于清丘之社，曰：「有子，無相弃也。」<small>二女自共盟。</small>僖子使助薳氏之簉，<small>簉，副倅也。薳氏之女為僖子副妾，別居在外，故僖子納泉丘人女，令副助之。</small>反自祲祥，宿於薳氏，生懿子及南宮敬叔於泉丘人，其僚無子，使字敬叔。<small>字，養也。似雙生。</small>

---

**秋，季孫意如會晉韓起、齊國弱、宋華亥、衞北宮佗、鄭罕虎、曹人、杞人于厥憖。**<small>厥憖，地闕。</small>

楚師在蔡。<small>向四月之師。</small>晉荀吳謂韓宣子曰:：「不能救陳，又不能救蔡，物以無親，<small>物，事也。</small>晉之不能，亦可知也已！為盟主而不恤亡國，將焉用之？」秋，會于厥憖，謀救蔡也。<small>不書救蔡，不果救。</small>鄭子皮將行，子產曰：「行不遠，不能救蔡也！蔡小而不順，楚大而不德，天將弃蔡以壅楚，盈而罰之，<small>盈楚惡。</small>蔡必亡矣！且喪君而能守者鮮矣，三年，王其有咎乎？美惡周必復，王惡周矣。」<small>[元年](#-541)楚子弒君而立，歲在大梁，後三年十三歲，歲星周復於大梁。</small>晉人使狐父請蔡于楚，弗許。<small>狐父，晉大夫。</small>

單子會韓宣子于戚，<small>單子，單成公。</small>視下言徐，叔向曰：「單子其將死乎？朝有著定，<small>著定，朝內列位常處，謂之表著。</small>會有表，<small>野會設表以為位。</small>衣有襘，帶有結，<small>襘，領會。結，帶結也。</small>會朝之言，必聞于表著之位，所以昭事序也，視不過結襘之中，所以道容貌也，言以命之，容貌以明之，失則有闕，今單子為王官伯，而命事於會，視不登帶，言不過步，貌不道容，而言不昭矣，不道不共，不昭不從，<small>貌正曰共，言順曰從。</small>無守氣矣。」<small>為此年冬單子卒起本。</small>

---

**九月己亥，葬我小君齊歸。**<small>齊，謚。</small>

九月，葬齊歸，公不慼。晉士之送葬者歸，以語史趙，史趙曰：「必為魯郊。」<small>言昭公必出在郊野，不能有國。</small>侍者曰：「何故？」曰：「歸姓也，不思親，祖不歸也。」<small>姓，生也。言不思親則不為祖考所歸祐。</small>叔向曰：「魯公室其卑乎？君有大喪，國不廢蒐，<small>謂蒐比蒲。</small>有三年之喪，而無一日之慼，國不恤喪，不忌君也，<small>忌，畏也。</small>君無慼容，不顧親也，國不忌君，君不顧親，能無卑乎？殆其失國。」<small>為[二十五年](#-517)公孫於齊傳。</small>

---

**冬十有一月丁酉，楚師滅蔡，執蔡世子有以歸，用之。**<small>用之，殺以祭山。</small>

冬十一月，楚子滅蔡，用隱大子于岡山。<small>蔡靈公之大子，蔡侯廬之父。</small>申無宇曰：「不祥！五牲不相為用，況用諸侯乎？<small>五牲，牛羊豖犬雞。</small>王必悔之。」<small>悔為暴虐。</small>

---

十二月，單成公卒。<small>終叔向之言。</small>

---

楚子城陳、蔡、不羹，<small>襄城縣東南有不羹城，定陵西北有不羹亭。</small>使弃疾為蔡公。王問於申無宇曰：「弃疾在蔡何如？」對曰：「擇子莫如父，擇臣莫如君！鄭莊公城櫟而寘子元焉，使昭公不立，<small>子元，鄭公子。莊公寘子元於櫟，[桓十五年](../02/#-697)厲公因之，以殺櫟大夫檀伯，遂居櫟，卒使昭公不安位而見殺。</small>齊桓公城穀而寘管仲焉，至于今賴之，<small>城穀在[莊三十二年](../03/#-662)。</small>臣聞五大不在邊，五細不在庭，<small>上古金木水火土謂之五官，玄鳥氏、丹鳥氏亦有五，又以五鳩鳩民，五雉為五工正，蓋立官之本也，末世隨事施職，是以官無常數，今無宇稱習古言，故云五大也。言五官之長，專盛過節，則不可居邊，細弱不勝任，亦不可居朝廷。</small>親不在外，羈不在內，今弃疾在外，鄭丹在內，<small>[襄十九年](../09/#-554)丹奔楚。</small>君其少戒。」王曰：「國有大城何如？」對曰：「鄭京櫟實殺曼伯，<small>曼伯，檀伯也。厲公得櫟，又并京。</small>宋蕭亳實殺子游，<small>在[莊十二年](../03/#-682)。</small>齊渠丘實殺無知，<small>在[莊九年](../03/#-685)。渠丘，今齊國西安縣也，齊大夫雍廩邑。</small>衞蒲戚實出獻公，<small>蒲，甯殖邑。戚，孫林父邑。出獻公在[襄十四年](../09/#-559)。</small>若由是觀之，則害於國，末大必折，<small>折其本。</small>尾大不掉，君所知也。」<small>為[十三年](#-529)陳蔡作亂傳。</small>

---

### 昭十二年 <small>前五三〇</small> {#-530}

**十有二年春，齊高偃帥師納北燕伯于陽。**<small>[三年](#-539)燕伯出奔齊。高偃，高傒玄孫，齊大夫。陽，即唐，燕別邑，中山有唐縣。不言于燕，未得國都。</small>

十二年春，齊高偃納北燕伯款于唐，因其衆也。<small>言因唐衆欲納之，故得先入唐。</small>

---

**三月壬申，鄭伯嘉卒。**<small>五同盟。</small>

三月，鄭簡公卒。將為葬除，<small>除葬道。</small>及游氏之廟，<small>游氏，子大叔族。</small>將毀焉，子大叔使其除徒執用以立，而無庸毀，<small>用，毀廟具。</small>曰：「子產過女，而問『何故不毀』，乃曰『不忍廟也，諾，將毀矣』。」<small>教毀廟者之辭。</small>既如是，子產乃使辟之。司墓之室有當道者，<small>簡公別營葬地，不在鄭先公舊墓，故道有臨時迂直也。司墓之室，鄭之掌公墓大夫徒屬之家。</small>毀之則朝而塴，<small>塴，下棺。</small>弗毀則日中而塴，子大叔請毀之，曰：「無若諸侯之賓何？」<small>不欲久留賓。</small>子產曰：「諸侯之賓能來會吾喪，豈憚日中？無損於賓而民不害，何故不為？」遂弗毀，日中而葬。君子謂子產於是乎知禮，禮無毀人以自成也。

---

**夏，宋公使華定來聘。**<small>定，華椒孫。</small>

夏，宋華定來聘，通嗣君也。<small>宋元公新即位。</small>享之，為賦蓼蕭，弗知，又不答賦。<small>蓼蕭，詩小雅，義取「燕笑語兮，是以有譽處兮」，樂與華定燕語也，又曰「既見君子，為龍為光」，欲以寵光賓也，又曰「宜兄宜弟，令德壽凱」，言賓有令德，可以壽樂也，又曰「和鸞雍雍，萬福攸同」，言欲與賓同福祿也。</small>昭子曰：「必亡！宴語之不懷，<small>懷，思也。</small>寵光之不宣，<small>宣，揚也。</small>令德之不知，同福之不受，將何以在？」<small>為[二十年](#-522)華定出奔傳。</small>

---

**公如晉，至河乃復。**<small>晉人以莒故辭公。</small>

齊侯、衞侯、鄭伯如晉，朝嗣君也。<small>晉昭公新立。</small>公如晉，<small>亦欲朝嗣君。</small>至河乃復。取郠之役，<small>在[十年](#-532)。</small>莒人愬于晉，晉有平公之喪，未之治也，故辭公。公子憖遂如晉。<small>憖，魯大夫。如晉不書，還不復命而奔，故史不書於策。</small>

晉侯享諸侯，子產相鄭伯，辭於享，請免喪而後聽命，<small>簡公未葬。</small>晉人許之，禮也。<small>善晉不奪孝子之情。</small>

晉侯以齊侯宴，中行穆子相，<small>穆子，荀吳。</small>投壺，晉侯先，穆子曰：「有酒如淮，有肉如坻，<small>淮，水名。坻，山名。</small>寡君中此，為諸侯師。」中之。齊侯舉矢曰：「有酒如澠，有肉如陵，<small>澠水出齊國臨淄縣，北入時水。陵，大阜也。</small>寡人中此，與君代興。」<small>代，更也。</small>亦中之。伯瑕謂穆子<small>伯瑕，士文伯。</small>曰：「子失辭！吾固師諸侯矣，壺何為焉其以中雋也，<small>言投壺中，不足為雋異。</small>齊君弱吾君，歸弗來矣。」<small>欲與晉君代興，是弱之。</small>穆子曰：「吾軍帥彊禦，卒乘競勸，今猶古也，齊將何事？」<small>言晉德不衰於古，齊不事晉，將無所事。</small>公孫傁趨進曰：「日旰君勤，可以出矣。」以齊侯出。<small>傁，齊大夫。傳言晉之衰。</small>

---

**==楚殺其大夫成熊。==**<small>傳在葬簡公上，經從赴。</small>

楚子謂成虎若敖之餘也，遂殺之。<small>成虎，令尹子玉之孫，與鬭氏同出於若敖，[宣四年](../07/#-605)鬭椒作亂，今楚子信譖，而託討若敖之餘。</small>或譖成虎於楚子，成虎知之而不能行。書曰「楚殺其大夫成虎」，懷寵也。<small>解經所以書名。</small>

---

**五月，葬鄭簡公。**<small>三月而葬，速。</small>

六月，葬鄭簡公。<small>傳終子產辭享，明既葬則為免喪。經書五月，誤。</small>

---

**~~楚殺其大夫成熊。~~**

---

**秋七月。**

晉荀吳偽會齊師者，假道於鮮虞，遂入昔陽。<small>鮮虞，白狄別種，在中山新市縣。昔陽，肥國都，樂平沾縣東有昔陽城。</small>秋八月壬午，滅肥，以肥子緜皐歸。<small>肥，白狄也。緜皐，其君名。鉅鹿下曲陽縣西南有肥累城。為下晉伐鮮虞起。</small>

---

周原伯絞虐，其輿臣使曹逃。<small>原伯絞，周大夫原公也。輿，衆也。曹，羣也。</small>冬十月壬申朔，原輿人逐絞，而立公子跪尋，<small>跪尋，絞弟。</small>絞奔郊。<small>郊，周地。</small>

甘簡公無子，立其弟過，<small>甘簡公，周卿士。</small>過將去成景之族，<small>成公、景公皆過之先君。</small>成景之族賂劉獻公，<small>欲使殺過。劉獻公亦周卿士，劉定公子。</small>丙申，殺甘悼公，<small>悼公，即過。</small>而立成公之孫鰌。<small>鰌，平公。</small>丁酉，殺獻大子之傅、庾皮之子過，<small>過，劉獻公大子之傅。</small>殺瑕辛于市，及宮嬖綽、王孫沒、劉州鳩、陰忌、老陽子。<small>六子，周大夫，及庾過皆甘悼公之黨。傳言周衰，原甘二族所以遂微。</small>

---

**冬十月，公子憖出奔齊。**<small>書名，謀亂故也。</small>

季平子立，而不禮於南蒯，<small>蒯，南遺之子，季氏費邑宰。</small>南蒯謂子仲：<small>子仲，公子憖。</small>「吾出季氏，而歸其室於公，<small>室，季氏家財。</small>子更其位，<small>更，代也。</small>我以費為公臣。」子仲許之。南蒯語叔仲穆子，且告之故。<small>穆子，叔仲帶之子、叔仲小也。語以欲出季氏，以不見禮故。</small>季悼子之卒也，叔孫昭子以再命為卿，<small>悼子，季武子之子、平子父也。傳言叔孫之見命乃在平子為卿之前。</small>及平子伐莒克之，更受三命，<small>[十年](#-532)平子伐莒，以功加三命，昭子不伐莒，亦以例加為三命。</small>叔仲子欲構二家，<small>欲構使相憎。</small>謂平子曰：「三命踰父兄，非禮也。」<small>言昭子受三命，自踰其先人。</small>平子曰：「然。」故使昭子，<small>使昭子自貶黜。</small>昭子曰：「叔孫氏有家禍，殺適立庶，故婼也及此，<small>禍在[四年](#-538)。</small>若因禍以斃之，則聞命矣，<small>言因亂討己，不敢辭。</small>若不廢君命，則固有著矣。」<small>著，位次。</small>昭子朝而命吏曰：「婼將與季氏訟，書辭無頗。」<small>頗，偏也。</small>季孫懼，而歸罪於叔仲子，故叔仲小、南蒯、公子憖謀季氏，憖告公，而遂從公如晉。<small>憖，子仲。</small>南蒯懼不克，以費叛如齊，子仲還，及衞聞亂，逃介而先，<small>介，副使也。</small>及郊，聞費叛，遂奔齊。<small>言及郊，解經所以書出。</small>

南蒯之將叛也，其鄉人或知之，過之而歎，<small>鄉人過蒯而歎。</small>且言曰：「恤恤乎，湫乎攸乎！<small>恤恤憂患、湫愁隘、攸懸危之貌。</small>深思而淺謀，邇身而遠志，家臣而君圖，<small>家臣而圖人君之事，故言思深而謀淺，身近而志遠。</small>有人矣哉！」<small>言今有此人，微以感之。</small>南蒯枚筮之，<small>不指其事，汎卜吉凶。</small>遇坤<small>坤下坤上坤。</small>之比，<small>坤下坎上比。坤六五爻變。</small>曰「黃裳元吉」，<small>坤六五爻辭。</small>以為大吉也，示子服惠伯曰：「即欲有事，何如？」惠伯曰：「吾嘗學此矣！忠信之事則可，不然必敗！外彊內溫，忠也，<small>坎險故彊，坤順故溫，彊而能溫，所以為忠。</small>和以率貞，信也，<small>水和而土安正，和正，信之本也。</small>故曰『黃裳元吉』，黃，中之色也，裳，下之飾也，元，善之長也，中不忠，不得其色，<small>言非黃。</small>下不共，不得其飾，<small>不為裳。</small>事不善，不得其極，<small>失中德。</small>外內倡和為忠，<small>不相違也。</small>率事以信為共，<small>率，猶行也。</small>供養三德為善，<small>三德，謂正直、剛克、柔克也。</small>非此三者弗當！<small>非忠信善，不當此卦。</small>且夫易不可以占險，將何事也，且可飾乎？<small>夫易，猶此易，謂黃裳元吉之卦。問其何事，欲令從下之飾。</small>中美能黃，上美為元，下美則裳，參成可筮，<small>參美盡備，吉可如筮。</small>猶有闕也，筮雖吉，未也。」<small>有闕，謂不參成。</small>將適費，飲鄉人酒，<small>南蒯自其家還適費。</small>鄉人或歌之曰：「我有圃，生之杞乎？<small>言南蒯在費欲為亂，如杞生於園圃，非宜也。杞，世所謂枸杞也。</small>從我者子乎？<small>子，男子之通稱。言從己可不失今之尊。</small>去我者鄙乎？倍其鄰者恥乎？<small>鄰，猶親也。</small>已乎已乎，非吾黨之士乎？」<small>已乎已乎，言自遂不改。</small>

平子欲使昭子逐叔仲小，<small>欲以自解說。</small>小聞之，不敢朝，昭子命吏謂小「待政於朝」，曰：「吾不為怨府。」<small>言不能為季氏逐小，生怨禍之聚。為明年叔弓圍費傳。</small>

---

**楚子伐徐。**<small>不書圍，以乾谿師告。</small>

楚子狩于州來，<small>狩，冬獵也。</small>次于潁尾，<small>潁水之尾，在下蔡西。</small>使蕩侯、潘子、司馬督、嚻尹午、陵尹喜帥師圍徐，以懼吳。<small>五子，楚大夫。徐，吳與國，故圍之以偪吳。</small>楚子次于乾谿，<small>在譙國城父縣南。</small>以為之援。

雨雪，王皮冠、秦復陶、<small>秦所遺羽衣也。</small>翠被、<small>以翠羽飾被。</small>豹舄、<small>以豹皮為履。</small>執鞭以出，<small>執鞭以教令。</small>僕析父從，<small>楚大夫。</small>右尹子革夕，<small>子革，鄭丹。夕，莫見。</small>王見之，去冠被，舍鞭，<small>敬大臣。</small>與之語曰：「昔我先王熊繹，<small>楚始封君。</small>與呂級、<small>齊大公之子丁公。</small>王孫牟、<small>衞康叔子康伯。</small>燮父、<small>晉唐叔之子。</small>禽父<small>周公子伯禽。</small>並事康王，<small>康王，成王子。</small>四國皆有分，我獨無有，<small>四國，齊晉魯衞。分，珍寶之器。</small>今吾使人於周求鼎以為分，王其與我乎？」對曰：「與君王哉！昔我先王熊繹，辟在荊山，<small>在新城沶鄉縣南。</small>篳路藍縷，以處草莽，跋涉山林，以事天子，唯是桃弧棘矢以共禦王事，<small>桃弧棘矢，以禦不祥。言楚在山林，少所出有。</small>齊，王舅也，<small>成王母，齊大公女。</small>晉及魯衞，王母弟也，楚是以無分，而彼皆有，今周與四國服事君王，將唯命是從，豈其愛鼎？」

王曰：「昔我皇祖伯父昆吾舊許是宅，<small>陸終氏生六子，長曰昆吾，少曰季連，季連，楚之祖，故謂昆吾為伯父。昆吾嘗居許地，故曰舊許是宅。</small>今鄭人貪賴其田，而不我與，我若求之，其與我乎？」對曰：「與君王哉！周不愛鼎，鄭敢愛田？」

王曰：「昔諸侯遠我而畏晉，今我大城陳蔡不羹，賦皆千乘，子與有勞焉，諸侯其畏我乎？」對曰：「畏君王哉！是四國者，專足畏也，<small>四國，陳蔡二不羹。</small>又加之以楚，敢不畏君王哉？」

工尹路請曰：「君王命剝圭以為鏚柲，<small>鏚，斧也。柲，柄也。破圭玉以飾斧柄。</small>敢請命。」<small>請制度之命。</small>王入視之。

析父謂子革：「吾子，楚國之望也，今與王言如響，國其若之何？」<small>譏其順王心，如響應聲。</small>子革曰：「摩厲以須，王出，吾刃將斬矣。」<small>以己喻鋒刃，欲自摩厲，以斬王之淫慝。</small>

王出，復語，左史倚相趨過，<small>倚相，楚史名。</small>王曰：「是良史也，子善視之，是能讀三墳五典八索九丘。」<small>皆古書名。</small>對曰：「臣嘗問焉，昔穆王欲肆其心，<small>周穆王。肆，極也。</small>周行天下，將皆必有車轍馬跡焉，祭公謀父作祈招之詩，以止王心，<small>謀父，周卿士。祈父，周司馬，世掌甲兵之職，招其名。祭公方諫遊行，故指司馬官而言。此詩逸。</small>王是以獲沒於祗宮，<small>獲沒，不見篡弒。</small>臣問其詩，而不知也，若問遠焉，其焉能知之？」

王曰：「子能乎？」對曰：「能！其詩曰『祈招之愔愔，式昭德音，<small>愔愔，安和貌。式，用也。昭，明也。</small>思我王度，式如玉，式如金，<small>金玉，取其堅重。</small>形民之力，而無醉飽之心』。」<small>言國之用民，當隨其力任，如金冶之器，隨器而制形，故言形民之力，去其醉飽過盈之心。</small>

王揖而入，饋不食、寢不寐數日，<small>深感子革之言。</small>不能自克，以及於難。<small>克，勝也。</small>仲尼曰：「古也有志『克己復禮，仁也』，信善哉！楚靈王若能如是，豈其辱於乾谿？」

---

**晉伐鮮虞。**<small>不書將帥，史闕文。</small>

晉伐鮮虞，因肥之役也。<small>肥役在此年。</small>

---

### 昭十三年 <small>前五二九</small> {#-529}

**十有三年春叔弓帥師圍費**<small>不書南蒯以費叛不以告廟</small>

十三年春叔弓圍費弗克敗焉<small>為費人所敗不書諱之</small>平子怒令見費人執之以為囚俘冶區夫曰非也<small>區夫魯大夫</small>若見費人寒者衣之飢者食之為之令主而共其乏困費來如歸南氏亡矣民將叛之誰與居邑若憚之以威懼之以怒民疾而叛為之聚也若諸侯皆然費人無歸不親南氏將焉入矣平子從之費人叛南氏<small>費叛南氏在明年傳善區夫之謀終言其效</small>

---

**夏四月楚公子比自晉歸于楚弒其君虔于乾谿**<small>比去晉而不送書歸者依陳蔡以入言陳蔡猶列國也比歸而靈王死故書弒其君靈王無道而弒稱臣比非首謀而反書弒比雖脅立猶以罪加也靈王死在五月又不在乾谿楚人生失靈王故本其始禍以赴之</small>

楚子之為令尹也殺大司馬薳掩而取其室<small>在[襄三十年](../09/#-543)</small>及即位奪薳居田<small>居掩之族言薳氏所以怨</small>遷許而質許圍<small>遷許在九年圍許大夫</small>蔡洧有寵於王王之滅蔡也其父死焉<small>楚滅蔡在十一年洧仕楚其父在國故死</small>王使與於守而行<small>使洧守國王行至乾谿</small>申之會越大夫戮焉<small>申會在四年</small>王奪鬭韋龜中犫<small>韋龜令尹子文玄孫中犫邑名</small>又奪成然邑而使為郊尹<small>成然韋龜子郊尹治郊竟大夫</small>蔓成然故事蔡公<small>蔡公弃疾也故猶舊也韋龜以弃疾有當璧之命故使成然事之</small>故薳氏之族及薳居許圍蔡洧蔓成然皆王所不禮也因羣喪職之族啟越大夫常壽過作亂<small>常壽過申會所戮者</small>圍固城克息舟城而居之<small>息舟楚邑城之堅固者</small>觀起之死也其子從在蔡事朝吳<small>觀起死在襄二十二年朝吳故蔡大夫聲子之子</small>曰今不封蔡蔡不封矣我請試之<small>觀從以父死怨楚故欲試作亂</small>以蔡公之命召子干子皙<small>二子皆靈王弟元年子干奔晉子皙奔鄭</small>及郊而告之情<small>告以蔡公不知謀</small>強與之盟入襲蔡蔡公將食見之而逃<small>不知其故驚起辟之</small>觀從使子干食坎用牲加書而速行<small>使子干居蔡公之牀食蔡公之食並偽與蔡公盟之徵驗以示衆</small>己徇於蔡<small>己觀從也</small>曰蔡公召二子將納之與之盟而遣之矣將師而從之<small>詐言蔡公將以師助二子</small>蔡人聚將執之<small>執觀從</small>辭曰失賊成軍而殺余何益乃釋之<small>賊謂子干子皙也言蔡公已成軍殺己不解罪</small>朝吳曰二三子若能死亡則如違之以待所濟<small>言若能為靈王死亡則可違蔡公之命以待成敗所在</small>若求安定則如與之以濟所欲<small>言與蔡公則可得安定</small>且違上何適而可<small>言不可違上也上謂蔡公</small>衆曰與之乃奉蔡公召二子而盟于鄧<small>潁川召陵縣西南有鄧城二子子干子皙</small>依陳蔡人以國<small>國陳蔡而依之</small>楚公子比<small>子干</small>公子黑肱<small>子皙</small>公子弃疾<small>蔡公</small>蔓成然蔡朝吳帥陳蔡不羹許葉之師因四族之徒<small>四族薳氏許圍蔡洧蔓成然</small>以入楚及郊陳蔡欲為名故請為武軍<small>欲築壘壁以示後人為復讎之名</small>蔡公知之曰欲速且役病矣請藩而已乃藩為軍<small>藩籬也</small>蔡公使須務牟與史猈先入因正僕人殺大子祿及公子罷敵<small>須務牟史猈楚大夫蔡公之黨也正僕大子之近官</small>公子比為王公子黑肱為令尹次于魚陂<small>竟陵縣城西北有甘魚陂</small>公子弃疾為司馬先除王宮使觀從從師于乾谿而遂告之<small>從乾谿之師告使叛靈王</small>且曰先歸復所後者劓<small>劓截鼻</small>師及訾梁而潰<small>靈王還至訾梁而衆散</small>王聞羣公子之死也自投于車下曰人之愛其子也亦如余乎侍者曰甚焉小人老而無子知擠于溝壑矣<small>擠隊也</small>王曰余殺人子多矣能無及此乎右尹子革曰請待于郊以聽國人<small>聽國人之所與</small>王曰衆怒不可犯也曰若入於大都而乞師於諸侯王曰皆叛矣曰若亡於諸侯以聽大國之圖君也王曰大福不再祗取辱焉然丹乃歸于楚<small>然丹子革弃王歸</small>王沿夏將欲入鄢<small>夏漢別名順流為沿順漢水南至鄢</small>芋尹無宇之子申亥曰吾父再奸王命<small>謂斷王旌執人於章華宮</small>王弗誅惠孰大焉君不可忍惠不可弃吾其從王乃求王遇諸棘闈以歸<small>棘里名闈門也</small>夏五月癸亥王縊于芋尹申亥氏<small>癸亥五月二十六日皆在乙卯丙辰後傳終言之經書四月誤</small>申亥以其二女殉而葬之

**楚公子弃疾殺公子比**<small>比雖為君而未列於諸侯故不稱爵殺不稱人罪弃疾</small>

觀從謂子干曰不殺弃疾雖得國猶受禍也子干曰余不忍也子玉曰人將忍子<small>子玉觀從</small>吾不忍俟也乃行國每夜駭曰王入矣<small>相恐以靈王也</small>乙卯夜弃疾使周走而呼曰王至矣<small>周徧也乙卯十八日</small>國人大驚使蔓成然走告子干子皙曰王至矣國人殺君司馬將來矣<small>司馬謂弃疾也言司馬見殺以恐子干</small>君若早自圖也可以無辱衆怒如水火焉不可為謀又有呼而走至者曰衆至矣二子皆自殺<small>不書弒君位未定也</small>丙辰弃疾即位名曰熊居葬子干于訾實訾敖<small>不成君無號謚者楚皆謂之敖</small>殺囚衣之王服而流諸漢乃取而葬之以靖國人使子旗為令尹<small>子旗蔓成然</small>

楚師還自徐<small>前年圍徐之師</small>吳人敗諸豫章獲其五帥<small>定二年楚人伐吳師于豫章吳人見舟于豫章而潛師于巢以軍楚師於豫章又柏舉之役吳人舍舟于淮汭而自豫章與楚夾漢此皆當在江北淮水南蓋後徙在江南豫章</small>平王封陳蔡復遷邑<small>復九年所遷邑</small>致羣賂<small>始舉事時所貨賂</small>施舍寬民宥罪舉職<small>舉職脩廢官</small>召觀從王曰唯爾所欲<small>觀從教子干殺弃疾弃疾今召用之明在君為君之義</small>對曰臣之先佐開卜乃使為卜尹<small>佐卜人開龜兆</small>使枝如子躬聘于鄭且致犫櫟之田<small>犫櫟本鄭邑楚中取之平王新立故還以賂鄭</small>事畢弗致<small>知鄭自說服不復須賂故</small>鄭人請曰聞諸道路將命寡君以犫櫟敢請命對曰臣未聞命既復王問犫櫟降服而對<small>降服如今解冠也謝違命</small>曰臣過失命未之致也王執其手曰子毋勤姑歸不穀有事其告子也<small>王善其有權有事將復使之</small>他年芋尹申亥以王柩告乃改葬之

初靈王卜曰余尚得天下<small>尚庶幾</small>不吉投龜詬天而呼曰是區區者而不余畀<small>區區小天下</small>余必自取之民患王之無厭也故從亂如歸

初共王無冢適<small>冢大也</small>有寵子五人無適立焉乃大有事于羣望<small>羣望星辰山川</small>而祈曰請神擇於五人者使主社稷乃徧以璧見於羣望曰當璧而拜者神所立也誰敢違之既乃與巴姬密埋璧於大室之庭<small>巴姬共王妾大室祖廟</small>使五人齊而長入拜<small>從長幼以次拜</small>康王跨之<small>過其上也</small>靈王肘加焉子干子皙皆遠之平王弱抱而入再拜皆厭紐<small>微見璧紐以為審識</small>鬭韋龜屬成然焉<small>如其將立故託其子</small>且曰弃禮違命楚其危哉<small>弃立長之禮違當璧之命終致靈王之亂</small>

子干歸韓宣子問於叔向曰子干其濟乎對曰難宣子曰同惡相求如市賈焉何難<small>宣子謂弃疾親恃子干共同好惡故言如市賈同利以相求</small>對曰無與同好誰與同惡<small>言弃疾本不與子干同好則亦不得同惡</small>取國有五難有寵而無人一也<small>寵須賢人而固</small>有人而無主二也<small>雖有賢人當須內主為應</small>有主而無謀三也<small>謀策謀也</small>有謀而無民四也<small>民衆</small>有民而無德五也<small>四者既備當以德成</small>子干在晉十三年矣晉楚之從不聞達者可謂無人<small>晉楚之士從子干游皆非達人</small>族盡親叛可謂無主<small>無親族在楚</small>無釁而動可謂無謀<small>召子干時楚未有大釁</small>為羈終世可謂無民<small>終身羈客在晉是無民</small>亡無愛徵可謂無德<small>楚人無愛念之者</small>王虐而不忌<small>靈王暴虐無所畏忌將自亡</small>楚君子干涉五難以弒舊君誰能濟之<small>言楚借君子干以弒靈王終無能成</small>有楚國者其弃疾乎君陳蔡城外屬焉<small>城方城也時穿封戌既死弃疾并領陳事</small>苛慝不作盜賊伏隱私欲不違<small>不以私欲違民事</small>民無怨心先神命之<small>先神謂羣望</small>國民信之芈姓有亂必季實立楚之常也獲神一也<small>當璧拜</small>有民二也<small>民信之</small>令德三也<small>無苛慝</small>寵貴四也<small>貴妃子</small>居常五也<small>弃疾季</small>有五利以去五難誰能害之子干之官則右尹也數其貴寵則庶子也以神所命則又遠之其貴亡矣<small>位不尊</small>其寵弃矣<small>父既沒故</small>民無懷焉<small>非令德</small>國無與焉<small>無內主</small>將何以立宣子曰齊桓晉文不亦是乎<small>皆庶賤</small>對曰齊桓衞姬之子也有寵於僖<small>衞姬齊僖公妾</small>有鮑叔牙賓須無隰朋以為輔佐有莒衞以為外主<small>齊桓出奔莒衞有舅氏之助</small>有國高以為內主<small>國氏高氏齊上卿</small>從善如流<small>言其疾也</small>下善齊肅<small>齊嚴也肅敬也</small>不藏賄<small>清也</small>不從欲<small>儉也</small>施舍不倦<small>施舍猶言布恩德</small>求善不厭是以有國不亦宜乎我先君文公狐季姬之子也有寵於獻好學而不貳<small>言篤志</small>生十七年有士五人<small>狐偃趙衰顛頡魏武子司空季子五士從出</small>有先大夫子餘子犯以為腹心<small>子餘趙衰子犯狐偃</small>有魏犫賈佗以為股肱<small>魏犫魏武子也稱五人而說四士賈佗又不在本數蓋叔向所賢</small>有齊宋秦楚以為外主<small>齊妻以女宋贈以馬楚王享之秦伯納之</small>有欒郤狐先以為內主<small>謂欒枝郤縠狐突先軫也</small>亡十九年守志彌篤惠懷弃民<small>惠公懷公不恤民也</small>民從而與之獻無異親民無異望<small>獻公之子九人唯文公在</small>天方相晉將何以代文此二君者異於子干共有寵子國有奧主<small>謂弃疾也</small>無施於民無援於外去晉而不送歸楚而不逆何以冀國<small>傳言子干所以蒙弒君之名弃疾所以得國</small>

---

**秋公會劉子晉侯齊侯宋公衞侯鄭伯曹伯莒子邾子滕子薛伯杞伯小邾子于平丘**<small>平丘在陳留長垣縣西南</small>

晉成虒祁<small>在八年</small>諸侯朝而歸者皆有貳心<small>賤其奢也</small>為取郠故<small>取郠在十年</small>晉將以諸侯來討叔向曰諸侯不可以不示威<small>知晉德薄欲以威服之</small>乃並徵會告于吳秋晉侯會吳子于良<small>下邳有良城縣</small>水道不可吳子辭乃還<small>辭不會</small>七月丙寅治兵于邾南甲車四千乘<small>三十萬人</small>羊舌鮒攝司馬<small>鮒叔向弟也攝兼官</small>遂合諸侯于平丘子產子大叔相鄭伯以會子產以幄幕九張行<small>幄幕軍旅之帳</small>子大叔以四十既而悔之每舍損焉及會亦如之<small>亦九張也傳言子產之適宜大叔之從善</small>

次于衞地叔鮒求貨於衞淫芻蕘者<small>欲使衞患之而致貨</small>衞人使屠伯饋叔向羹與一篋錦<small>屠伯衞大夫</small>曰諸侯事晉未敢攜貳況衞在君之宇下<small>屋宇之下喻近也</small>而敢有異志芻蕘者異於他日敢請之<small>請止之</small>叔向受羹反錦<small>受羹示不逆其意且非貨</small>曰晉有羊舌鮒者瀆貨無厭<small>瀆數也</small>亦將及矣<small>將及禍</small>為此役也<small>役事也</small>子若以君命賜之其已客從之未退而禁之<small>禁芻蕘者</small>

晉人將尋盟齊人不可<small>有貳心故</small>晉侯使叔向告劉獻公<small>獻公王卿士劉子</small>曰抑齊人不盟若之何對曰盟以厎信<small>厎致也</small>君苟有信諸侯不貳何患焉告之以文辭董之以武師雖齊不許君庸多矣<small>董督也庸功也討之有辭故功多也</small>天子之老請帥王賦元戎十乘以先啟行<small>天子大夫稱老元戎戎車在前者啟開也行道也</small>遲速唯君<small>欲佐晉討齊</small>叔向告于齊曰諸侯求盟已在此矣今君弗利寡君以為請對曰諸侯討貳則有尋盟若皆用命何盟之尋<small>託用命以拒晉</small>叔向曰國家之敗有事而無業事則不經<small>業貢賦之業</small>有業而無禮經則不序<small>須禮而有次序</small>有禮而無威序則不共<small>禮須威嚴而後共</small>有威而不昭共則不明<small>威須昭告神明而後信義著</small>不明弃共百事不終所由傾覆也<small>信義不明則弃威不威弃禮無禮無經無經無業故百事不成</small>是故明王之制使諸侯歲聘以志業<small>志識也歲聘以脩其職業</small>間朝以講禮<small>三年而一朝正班爵之義率長幼之序</small>再朝而會以示威<small>六年而一會以訓上下之則制財用之節</small>再會而盟以顯昭明<small>十二年而一盟所以昭信義也凡八聘四朝再會王一巡守盟于方嶽之下</small>志業於好<small>聘也</small>講禮於等<small>朝也</small>示威於衆<small>會也</small>昭明於神<small>盟也</small>自古以來未之或失也存亡之道恒由是興晉禮主盟<small>依先王先公舊禮主諸侯盟</small>懼有不治奉承齊犧<small>齊盟之犧牲</small>而布諸君求終事也<small>終竟也</small>君曰余必廢之何齊之有唯君圖之寡君聞命矣齊人懼對曰小國言之大國制之敢不聽從既聞命矣敬共以往遲速唯君叔向曰諸侯有間矣<small>間隙也</small>不可以不示衆八月辛未治兵<small>習戰</small>建而不旆<small>建立旌旗不曳其旆旆游也</small>壬申復旆之諸侯畏之<small>軍將戰則旆故曳旆以恐之</small>

**八月甲戌同盟于平丘**<small>書同齊服故</small>

邾人莒人愬于晉曰魯朝夕伐我幾亡矣<small>自昭公即位邾魯同好又不朝夕伐莒無故怨愬晉人信之所謂讒慝弘多</small>我之不共魯故之以<small>不共晉貢以魯故也</small>晉侯不見公使叔向來辭曰諸侯將以甲戌盟寡君知不得事君矣請君無勤<small>託謙辭以絕魯</small>子服惠伯對曰君信蠻夷之訴<small>蠻夷謂邾莒</small>以絕兄弟之國弃周公之後亦唯君寡君聞命矣叔向曰寡君有甲車四千乘在雖以無道行之必可畏也況其率道其何敵之有牛雖瘠僨於豚上其畏不死<small>僨仆也</small>南蒯子仲之憂其庸可弃乎<small>弃猶忘也</small>若奉晉之衆用諸侯之師因邾莒杞鄫之怒<small>四國近魯數以小事相忿鄫已滅其民猶在故并以恐魯</small>以討魯罪間其二憂<small>因南蒯子仲二憂為間隙</small>何求而弗克魯人懼聽命<small>不敢與盟</small>

甲戌同盟于平丘齊服也<small>經所以稱同</small>令諸侯日中造于除<small>除地為壇盟會處</small>癸酉退朝<small>先盟朝晉</small>子產命外僕速張於除<small>張幄幕</small>子大叔止之使待明日及夕子產聞其未張也使速往乃無所張矣<small>地已滿也傳言子產每事敏於大叔</small>及盟子產爭承<small>承貢賦之次</small>曰昔天子班貢輕重以列<small>列位也</small>列尊貢重周之制也<small>公侯地廣故所貢者多</small>卑而貢重者甸服也<small>甸服謂天子畿內共職貢者</small>鄭伯男也而使從公侯之貢<small>言鄭國在甸服外爵列伯子男不應出公侯之貢</small>懼弗給也敢以為請諸侯靖兵好以為事<small>靖息也</small>行理之命<small>行理使人通聘問者</small>無月不至貢之無藝<small>藝法制</small>小國有闕所以得罪也諸侯脩盟存小國也貢獻無極亡可待也存亡之制將在今矣自日中以爭至于昏晉人許之既盟子大叔咎之曰諸侯若討其可瀆乎<small>瀆易也</small>子產曰晉政多門<small>政不出一家</small>貳偷之不暇何暇討<small>貳不壹偷苟且</small>國不競亦陵何國之為<small>不競爭則為人所侵陵不成為國</small>

**公不與盟<small>魯不堪晉求讒慝弘多公不與盟非國惡故不諱</small>晉人執季孫意如以歸**

公不與盟<small>信邾莒之訴欲討魯故</small>晉人執季孫意如以幕蒙之<small>蒙裹也</small>使狄人守之司鐸射<small>魯大夫</small>懷錦奉壺飲冰以蒲伏焉守者御之乃與之錦而入<small>蒲伏竊往飲季孫冰箭筩蓋可以取飲</small>晉人以平子歸子服湫從<small>湫子服惠伯從至晉</small>

**公至自會**<small>無傳</small>

子產歸未至聞子皮卒哭且曰吾已<small>已猶決竟</small>無為為善矣唯夫子知我<small>言子皮知己之善</small>仲尼謂子產於是行也足以為國基矣詩云樂旨君子邦家之基<small>詩小雅言樂與君子為治乃國家之基本</small>子產君子之求樂者也且曰合諸侯藝貢事禮也<small>嫌爭競不順故以禮明之</small>

鮮虞人聞晉師之悉起也<small>五年傳曰遺守四千今甲車四千乘故為悉起</small>而不警邊且不脩備<small>言夷狄無謀</small>晉荀吳自著雍以上軍侵鮮虞及中人驅衝競<small>中山望都縣西北有中人城驅衝車與狄爭逐</small>大獲而歸<small>為十五年晉伐鮮虞起</small>

---

**蔡侯廬歸于蔡陳侯吳歸于陳**<small>陳蔡皆受封于楚故稱爵諸侯納之曰歸</small>

楚之滅蔡也靈王遷許胡沈道房申於荊焉平王即位既封陳蔡而皆復之禮也<small>滅蔡在十一年許胡沈小國也道房申皆故諸侯楚滅以為邑荊荊山也傳言平王得安民之禮汝南有吳防縣即防國</small>隱大子之子廬歸于蔡禮也<small>隱大子大子有也廬蔡平侯</small>悼大子之子吳歸于陳禮也<small>悼大子偃師也吳陳惠公</small>

**冬十月葬蔡靈公**<small>蔡復而後以君禮葬之</small>

冬十月葬蔡靈公禮也<small>國復成禮以葬也此陳蔡事傳皆言禮嫌楚所封不得比諸侯故明之</small>

---

**公如晉至河乃復**<small>晉人辭公</small>

公如晉荀吳謂韓宣子曰諸侯相朝講舊好也執其卿而朝其君有不好焉不如辭之乃使士景伯辭公于河<small>景伯士文伯之子彌牟也</small>

---

**吳滅州來**<small>州來楚邑用大師焉曰滅</small>

吳滅州來令尹子旗請伐吳王弗許曰吾未撫民人未事鬼神未脩守備未定國家而用民力敗不可悔州來在吳猶在楚也子姑待之<small>傳言平王所以能有國</small>

---

### 昭十四年 <small>前五二八</small> {#-528}

**十有四年春意如至自晉**<small>書至者喜得免</small>

季孫猶在晉子服惠伯私於中行穆子<small>私與之語</small>曰魯事晉何以不如夷之小國魯兄弟也土地猶大所命能具若為夷弃之使事齊楚其何瘳於晉<small>瘳差也</small>親親與大賞共罰否所以為盟主也子其圖之諺曰臣一主二<small>言一臣必有二主道不合得去事他國</small>吾豈無大國<small>言非獨晉可事</small>穆子告韓宣子且曰楚滅陳蔡不能救而為夷執親將焉用之乃歸季孫惠伯曰寡君未知其罪合諸侯而執其老<small>老尊卿稱</small>若猶有罪死命可也<small>死晉命也</small>若曰無罪而惠免之諸侯不聞是逃命也何免之為請從君惠於會<small>欲得盟會見遣不欲私去</small>宣子患之謂叔向曰子能歸季孫乎對曰不能鮒也能<small>鮒叔魚</small>乃使叔魚叔魚見季孫曰昔鮒也得罪於晉君自歸於魯君<small>蓋襄二十一年坐叔虎與欒氏黨并得罪</small>微武子之賜不至於今<small>武子季平子祖父</small>雖獲歸骨於晉猶子則肉之敢不盡情歸子而不歸鮒也聞諸吏將為子除館於西河<small>西使近河</small>其若之何且泣<small>泣以信其言</small>平子懼先歸惠伯待禮<small>待見遣之禮</small>十四年春意如至自晉尊晉罪己也<small>以舍族為尊晉罪己</small>尊晉罪己禮也<small>禮脩己而不責人</small>

---

南蒯之將叛也盟費人司徒老祁慮癸<small>二人南蒯家臣</small>偽癈疾使請於南蒯曰臣願受盟而疾興若以君靈不死請待間而盟<small>間差也</small>許之二子因民之欲叛也請朝衆而盟<small>欲因合衆以作亂</small>遂劫南蒯曰羣臣不忘其君<small>君謂季氏</small>畏子以及今三年聽命矣子若弗圖費人不忍其君將不能畏子矣<small>不能復畏子</small>子何所不逞欲請送子<small>送使出奔</small>請期五日<small>南蒯請期冀有變</small>遂奔齊侍飲酒於景公公曰叛夫<small>戲之</small>對曰臣欲張公室也<small>張強也</small>子韓皙曰<small>齊大夫</small>家臣而欲張公室罪莫大焉<small>言越職</small>司徒老祁慮癸來歸費<small>歸魯</small>齊侯使鮑文子致之<small>南蒯雖叛費人不從未專屬齊二子逐蒯而復其舊故經不書歸費齊使文子致邑欲以假好非事實也</small>

---

**三月曹伯滕卒**<small>無傳四同盟</small>

---

**夏四月**<small>無傳</small>

---

夏楚子使然丹簡上國之兵於宗丘且撫其民<small>上國在國都之西西方居上流故謂之上國宗丘楚地</small>分貧振窮<small>分與也振救也</small>長孤幼養老疾收介特<small>介特單身民也收聚不使流散</small>救災患宥孤寡<small>寬其賦稅</small>赦罪戾詰姦慝<small>詰責問也</small>舉淹滯<small>淹滯有才德而未敘者</small>禮新敘舊<small>新羈旅也</small>祿勳合親<small>勳功也親九族</small>任良物官<small>物事也</small>使屈罷簡東國之兵於召陵<small>兵在國都之東者</small>亦如之<small>如然丹</small>好於邊疆<small>結好四鄰</small>息民五年而後用師禮也

---

**秋葬曹武公**<small>無傳</small>

---

**八月莒子去疾卒**<small>未同盟</small>

秋八月莒著丘公卒郊公不慼<small>郊公著丘公子</small>國人弗順欲立著丘公之弟庚輿<small>庚輿莒共公</small>蒲餘侯惡公子意恢而善於庚輿<small>蒲餘侯莒大夫茲夫也意恢莒羣公子</small>郊公惡公子鐸而善於意恢<small>鐸亦羣公子</small>公子鐸因蒲餘侯而與之謀曰爾殺意恢我出君而納庚輿許之<small>為下冬殺意恢傳</small>

---

楚令尹子旗有德於王不知度<small>有佐立之德</small>與養氏比而求無厭<small>養氏子旗之黨養由基之後</small>王患之九月甲午楚子殺鬭成然而滅養氏之族使鬭辛居鄖以無忘舊勳<small>辛子旗之子鄖公辛</small>

---

**冬莒殺其公子意恢**<small>以禍亂告不必繫於為卿故雖公子亦書意恢與亂君為黨故書名惡之</small>

冬十二月蒲餘侯茲夫殺莒公子意恢郊公奔齊公子鐸逆庚輿於齊齊隰黨公子鉏送之有賂田<small>莒賂齊以田</small>

---

晉邢侯與雍子爭鄐田<small>邢侯楚申公巫臣之子也雍子亦故楚人</small>久而無成士景伯如楚<small>士景伯晉理官</small>叔魚攝理<small>攝代景伯</small>韓宣子命斷舊獄罪在雍子雍子納其女於叔魚叔魚蔽罪邢侯<small>蔽斷也</small>邢侯怒殺叔魚與雍子於朝宣子問其罪於叔向叔向曰三人同罪施生戮死可也<small>施行罪也</small>雍子自知其罪而賂以買直鮒也鬻獄邢侯專殺其罪一也己惡而掠美為昏<small>掠取也昏亂也</small>貪以敗官為墨<small>墨不絜之稱</small>殺人不忌為賊<small>忌畏也</small>夏書曰昏墨賊殺<small>逸書三者皆死刑</small>皐陶之刑也請從之乃施邢侯而尸雍子與叔魚於市仲尼曰叔向古之遺直也<small>言叔向之直有古人遺風</small>治國制刑不隱於親<small>謂國之大問己所答當也至於他事則宜有隱</small>三數叔魚之惡不為末減<small>末薄也減輕也皆以正言之</small>曰義也夫可謂直矣<small>於義未安直則有之</small>平丘之會數其賄也<small>謂言瀆貨無厭</small>以寬衞國晉不為暴歸魯季孫稱其詐也<small>謂言鮒也能</small>以寬魯國晉不為虐邢侯之獄言其貪也以正刑書晉不為頗三言而除三惡加三利<small>三惡暴虐頗也三惡除則三利加</small>殺親益榮<small>榮名益己</small>猶義也夫<small>三罪唯答宣子問不可以不正其餘則以直傷義故重疑之</small>

---

### 昭十五年 <small>前五二七</small> {#-527}

**十有五年春王正月吳子夷末卒**<small>無傳未同盟</small>

---

**二月癸酉有事于武宮籥入叔弓卒去樂卒事**<small>略書有事為叔弓卒起也武宮魯武公廟成六年復立之</small>

十五年春將禘于武公戒百官<small>齊戒</small>梓慎曰禘之日其有咎乎吾見赤黑之祲非祭祥也喪氛也<small>祲妖氛也蓋見於宗廟故以為非祭祥也氛惡氣也</small>其在涖事乎<small>涖臨也</small>二月癸酉禘叔弓涖事籥入而卒去樂卒事禮也<small>大臣卒故為之去樂</small>

---

**夏蔡朝吳出奔鄭**<small>朝吳不遠讒人所以見逐而書名</small>

楚費無極害朝吳之在蔡也<small>朝吳蔡大夫有功於楚平王故無極恐其有寵疾害之</small>欲去之乃謂之曰王唯信子故處子於蔡子亦長矣而在下位辱必求之吾助子請<small>請求上位</small>又謂其上之人<small>蔡人在上位者</small>曰王唯信吳故處諸蔡二三子莫之如也而在其上不亦難乎弗圖必及於難夏蔡人逐朝吳朝吳出奔鄭王怒曰余唯信吳故寘諸蔡且微吳吾不及此女何故去之無極對曰臣豈不欲吳<small>非不欲善吳</small>然而前知其為人之異也<small>言其多權謀</small>吳在蔡蔡必速飛去吳所以翦其翼也<small>以鳥喻也言吳在蔡必能使蔡速強而背楚</small>

---

**六月丁巳朔日有食之**<small>無傳</small>

---

六月乙丑王大子壽卒<small>周景王子</small>秋八月戊寅王穆后崩<small>大子壽之母也傳為晉荀躒如周葬穆后起</small>

---

**秋晉荀吳帥師伐鮮虞**

晉荀吳帥師伐鮮虞圍鼓<small>鼓白狄之別鉅鹿下曲陽縣有鼓聚</small>鼓人或請以城叛穆子弗許左右曰師徒不勤而可以獲城何故不為穆子曰吾聞諸叔向曰好惡不愆民知所適事無不濟<small>愆過也適歸也</small>或以吾城叛吾所甚惡也人以城來吾獨何好焉賞所甚惡若所好何<small>無以復加所好</small>若其弗賞是失信也何以庇民力能則進否則退量力而行吾不可以欲城而邇姦所喪滋多使鼓人殺叛人而繕守備圍鼓三月鼓人或請降使其民見曰猶有食色姑脩而城軍吏曰獲城而弗取勤民而頓兵何以事君穆子曰吾以事君也獲一邑而教民怠將焉用邑邑以賈怠不如完舊<small>完猶保守</small>賈怠無卒<small>卒終也</small>弃舊不祥鼓人能事其君我亦能事吾君率義不爽<small>爽差也</small>好惡不愆城可獲而民知義所<small>知義所在也荀吳必其能獲故因以示義</small>有死命而無二心不亦可乎鼓人告食竭力盡而後取之克鼓而反不戮一人以鼓子鳶鞮歸<small>鳶鞮鼓君名</small>

---

**冬公如晉**

冬公如晉平丘之會故也<small>平丘會公不與盟季孫見執今既得免故往謝之</small>

---

十二月晉荀躒如周葬穆后籍談為介既葬除喪以文伯宴樽以魯壺<small>文伯荀躒也魯壺魯所獻壺樽</small>王曰伯氏諸侯皆有以鎮撫王室晉獨無有何也<small>感魯壺而言也鎮撫王室謂貢獻之物</small>文伯揖籍談<small>文伯無辭揖籍談使對</small>對曰諸侯之封也皆受明器於王室<small>謂明德之分器</small>以鎮撫其社稷故能薦彝器於王<small>薦獻也彝常也謂可常寶之器若魯壺之屬</small>晉居深山戎狄之與鄰而遠於王室王靈不及拜戎不暇<small>言王寵靈不見及故數為戎所加陵</small>其何以獻器王曰叔氏而忘諸乎<small>叔籍談字</small>叔父唐叔成王之母弟也其反無分乎密須之鼓與其大路文所以大蒐也<small>密須姞姓國也在安定陰密縣文王伐之得其鼓路以蒐</small>闕鞏之甲武所以克商也<small>闕鞏國所出鎧</small>唐叔受之以處參虛匡有戎狄<small>參虛實沈之次晉之分野</small>其後襄之二路<small>周襄王所賜晉文公大路戎路</small>鏚鉞秬鬯<small>鏚斧也鉞金鉞秬黑黍鬯香酒</small>彤弓虎賁文公受之以有南陽之田<small>事在[僖二十八年](../05/#-632)</small>撫征東夏非分而何夫有勳而不廢<small>加重賞</small>有績而載<small>書功於策</small>奉之以土田<small>有南陽</small>撫之以彝器<small>弓鉞之屬</small>旌之以車服<small>襄之二路</small>明之以文章<small>旌旗</small>子孫不忘所謂福也福祚之不登叔父焉在<small>言福祚不在叔父當在誰邪</small>且昔而高祖孫伯黶司晉之典籍以為大政故曰籍氏<small>孫伯黶晉正卿籍談九世祖</small>及辛有之二子董之晉於是乎有董史<small>辛有周人也其二子適晉為大史籍黶與之共董督晉典因為董氏董狐其後</small>女司典之後也何故忘之籍談不能對賓出王曰籍父其無後乎數典而忘其祖<small>忘祖業</small>籍談歸以告叔向叔向曰王其不終乎吾聞之所樂必卒焉今王樂憂若卒以憂不可謂終王一歲而有三年之喪二焉<small>天子絕期唯服三年故后雖期通謂之三年喪</small>於是乎以喪賓宴又求彝器樂憂甚矣且非禮也彝器之來嘉功之由非由喪也三年之喪雖貴遂服禮也<small>天子諸侯除喪當在卒哭今王既葬而除故議其不遂</small>王雖弗遂宴樂以早亦非禮也<small>言今雖不能遂服猶當靜嘿而便宴樂又失禮也</small>禮王之大經也一動而失二禮無大經矣<small>失二禮謂既不遂服又設宴樂</small>言以考典<small>考成也</small>典以志經忘經而多言舉典將焉用之<small>為二十二年王室亂傳</small>

---

### 昭十六年 <small>前五二六</small> {#-526}

十六年春王正月公在晉晉人止公不書諱之也<small>猶以取郠故也公為晉人所執止故諱不書</small>

---

**十有六年春齊侯伐徐**

齊侯伐徐

---

**楚子誘戎蠻子殺之**

楚子聞蠻氏之亂也與蠻子之無質也<small>質信也</small>使然丹誘戎蠻子嘉殺之遂取蠻氏既而復立其子焉禮也<small>詐之非也立其子禮也河南新城縣東南有蠻城</small>

---

二月丙申齊師至于蒲隧<small>蒲隧徐地下邳取慮縣東有蒲如陂</small>徐人行成徐子及郯人莒人會齊侯盟于蒲隧賂以甲父之鼎<small>甲父古國名高平昌邑縣東南有甲父亭徐人得甲父鼎以賂齊</small>叔孫昭子曰諸侯之無伯害哉<small>為小國害</small>齊君之無道也興師而伐遠方會之有成而還莫之亢也<small>無亢禦</small>無伯也夫詩曰宗周既滅靡所止戾正大夫離居莫知我肄<small>詩小雅戾定也肄勞也言周舊為天下宗今乃衰滅亂無息定執政大夫離居異心無有念民勞者</small>其是之謂乎<small>傳言晉之衰</small>

---

三月晉韓起聘于鄭鄭伯享之子產戒曰苟有位於朝無有不共恪孔張後至立於客間<small>孔張子孔之孫</small>執政禦之<small>執政掌位列者禦止也</small>適客後又禦之適縣間<small>縣樂肆</small>客從而笑之事畢富子諫<small>富子鄭大夫諫子產也</small>曰夫大國之人不可不慎也幾為之笑而不陵我<small>言數見笑則心陵侮我</small>我皆有禮夫猶鄙我<small>鄙賤也</small>國而無禮何以求榮孔張失位吾子之恥也子產怒曰發命之不衷<small>衷當也</small>出令之不信刑之頗類<small>緣事類以成偏頗</small>獄之放紛<small>放縱也紛亂也</small>會朝之不敬<small>謂國無禮敬之心</small>使命之不聽<small>下不從上命</small>取陵於大國罷民而無功罪及而弗知僑之恥也孔張君之昆孫子孔之後也<small>昆兄也子孔鄭襄公兄孔張之祖父</small>執政之嗣也<small>子孔嘗執鄭國之政</small>為嗣大夫承命以使周於諸侯國人所尊諸侯所知立於朝而祀於家<small>卿得自立廟於家</small>有祿於國<small>受祿邑</small>有賦於軍<small>軍出卿賦百乘</small>喪祭有職<small>有所主</small>受脤歸脤<small>受脤謂君祭以肉賜大夫歸脤謂大夫祭歸肉於公皆社之戎祭也</small>其祭在廟己有著位在位數世世守其業而忘其所僑焉得恥之<small>其祭在廟謂助君祭</small>辟邪之人而皆及執政是先王無刑罰也<small>言為過謬者自應用刑罰</small>子寧以他規我<small>規正也</small>

宣子有環其一在鄭商<small>玉環同工共朴自共為雙</small>宣子謁諸鄭伯<small>謁請也</small>子產弗與曰非官府之守器也寡君不知子大叔子羽謂子產曰韓子亦無幾求<small>言所求少</small>晉國亦未可以貳晉國韓子不可偷也<small>偷薄也</small>若屬有讒人交鬭其間鬼神而助之以興其凶怒悔之何及吾子何愛於一環其以取憎於大國也盍求而與之子產曰吾非偷晉而有二心將終事之是以弗與忠信故也僑聞君子非無賄之難立而無令名之患僑聞為國非不能事大字小之難無禮以定其位之患夫大國之人令於小國而皆獲其求將何以給之一共一否為罪滋大<small>滋益也</small>大國之求無禮以斥之何饜之有吾且為鄙邑則失位矣<small>不復成國</small>若韓子奉命以使而求玉焉貪淫甚矣獨非罪乎出一玉以起二罪吾又失位韓子成貪將焉用之且吾以玉賈罪不亦銳乎<small>銳細小也</small>韓子買諸賈人既成賈矣商人曰必告君大夫韓子請諸子產曰日起請夫環執政弗義弗敢復也<small>復重求也</small>今買諸商人商人曰必以聞敢以為請子產對曰昔我先君桓公與商人皆出自周<small>鄭本在周畿內桓公東遷并與商人俱</small>庸次比耦<small>庸用也用次更相從耦耕</small>以艾殺此地斬之蓬蒿藜藋而共處之世有盟誓以相信也曰爾無我叛我無強賈<small>無強市其物</small>毋或匄奪爾有利市寶賄我勿與知恃此質誓故能相保以至于今今吾子以好來辱而謂敝邑強奪商人是教敝邑背盟誓也毋乃不可乎吾子得玉而失諸侯必不為也若大國令而共無藝<small>藝法也</small>鄭鄙邑也亦弗為也<small>不欲為鄙邑之事</small>僑若獻玉不知所成敢私布之<small>布陳也</small>韓子辭玉曰起不敏敢求玉以儌二罪敢辭之<small>傳言子產知禮宣子能改過</small>

夏四月鄭六卿餞宣子於郊<small>餞送行飲酒</small>宣子曰二三君子請皆賦起亦以知鄭志<small>詩言志也</small>子齹賦野有蔓草<small>子齹子皮之子嬰齊也野有蔓草詩鄭風取其邂逅相遇適我願兮</small>宣子曰孺子善哉吾有望矣<small>君子相願己所望也</small>子產賦鄭之羔裘<small>言鄭別於唐羔裘也取其彼己之子舍命不渝邦之彥兮以美韓子</small>宣子曰起不堪也<small>不堪國之司直</small>子大叔賦褰裳<small>褰裳詩曰子惠思我褰裳涉溱子不我思豈無他人言宣子思己將有褰裳之志如不我思亦豈無他人</small>宣子曰起在此敢勤子至於他人乎<small>言己今崇好在此不復令子適他人</small>子大叔拜<small>謝宣子之有鄭</small>宣子曰善哉子之言是<small>是褰裳</small>不有是事其能終乎<small>韓起不欲令鄭求他人子大叔拜以答之所以晉鄭終善</small>子游賦風雨<small>子游駟帶之子駟偃也風雨詩取其既見君子云胡不夷</small>子旗賦有女同車<small>子旗公孫段之子豐施也有女同車取其詢美且都愛樂宣子之志</small>子柳賦蘀兮<small>子柳印段之子印癸也蘀兮詩取其倡予和女言宣子倡己將和從之</small>宣子喜曰鄭其庶乎<small>庶幾於興盛</small>二三君子以君命貺起賦不出鄭志<small>六詩皆鄭風故曰不出鄭志</small>皆昵燕好也<small>昵親也賦不出其國以示親好</small>二三君子數世之主也可以無懼矣宣子皆獻馬焉而賦我將<small>我將詩頌取其日靖四方我其夙夜畏天之威言志在靖亂畏懼天威</small>子產拜使五卿皆拜曰吾子靖亂敢不拜德宣子私覲於子產以玉與馬曰子命起舍夫玉是賜我玉而免吾死也敢不藉手以拜<small>以玉馬藉手拜謝子產</small>

---

**夏公至自晉**

公至自晉<small>晉人聽公得歸</small>子服昭伯語季平子<small>昭伯惠伯之子子服回也隨公從晉還</small>曰晉之公室其將遂卑矣君幼弱六卿彊而奢傲將因是以習習實為常能無卑乎平子曰爾幼惡識國<small>昭伯尚少平子不信其言</small>

---

**秋八月己亥晉侯夷卒**<small>未同盟</small>

秋八月晉昭公卒<small>為下平子如晉葬起</small>

---

**九月大雩**

九月大雩旱也鄭大旱使屠擊祝款豎柎有事於桑山<small>三子鄭大夫有事祭也</small>斬其木不雨子產曰有事於山蓺山林也<small>蓺養護令繁殖</small>而斬其木其罪大矣奪之官邑

---

**季孫意如如晉冬十月葬晉昭公**<small>三月而葬速</small>

冬十月季平子如晉葬昭公平子曰子服回之言猶信<small>身往見之乃信回言</small>子服氏有子哉<small>有賢子也</small>

---

### 昭十七年 <small>前五二五</small> {#-525}

**十有七年春小邾子來朝**

十七年春小邾穆公來朝公與之燕季平子賦采叔<small>采叔詩小雅取其君子來朝何錫與之以穆公喻君子</small>穆公賦菁菁者莪<small>菁菁者莪亦詩小雅取其既見君子樂且有儀以答采叔</small>昭子曰不有以國其能久乎<small>嘉其能答賦言其賢故能久有國</small>

---

**夏六月甲戌朔日有食之**

夏六月甲戌朔日有食之祝史請所用幣<small>禮正陽之月日食當用幣於社故請之</small>昭子曰日有食之天子不舉<small>不舉盛饌</small>伐鼓於社<small>責羣陰</small>諸侯用幣於社<small>請上公</small>伐鼓於朝<small>退自責</small>禮也平子禦之<small>禦禁也</small>曰止也唯正月朔慝未作日有食之於是乎有伐鼓用幣禮也其餘則否大史曰在此月也<small>正月謂建巳正陽之月也於周為六月於夏為四月慝陰氣也四月純陽用事陰氣未動而侵陽災重故有伐鼓用幣之禮也平子以為六月非正月故大史答言在此月也</small>日過分而未至<small>過春分而未夏至</small>三辰有災<small>三辰日月星也日月相侵又犯是宿故三辰皆為災</small>於是乎百官降物<small>降物素服</small>君不舉辟移時<small>辟正寢過日食時</small>樂奏鼓<small>伐鼓</small>祝用幣<small>用幣於社</small>史用辭<small>用辭以自責</small>故夏書曰辰不集于房<small>逸書也集安也房舍也日月不安其舍則食</small>瞽奏鼓<small>瞽樂師</small>嗇夫馳庶人走<small>車馬曰馳步曰走為救日食備也</small>此月朔之謂也當夏四月是謂孟夏<small>言此六月當夏家之四月</small>平子弗從昭子退曰夫子將有異志不君君矣<small>安君之災故曰有異志</small>

---

**秋郯子來朝**

秋郯子來朝公與之宴昭子問焉曰少暭氏鳥名官何故也<small>少暭金天氏黃帝之子己姓之祖也問何故以鳥名官</small>郯子曰吾祖也我知之昔者黃帝氏以雲紀故為雲師而雲名<small>黃帝軒轅氏姬姓之祖也黃帝受命有雲瑞故以雲紀事百官師長皆以雲為名號縉雲氏蓋其一官也</small>炎帝氏以火紀故為火師而火名<small>炎帝神農氏姜姓之祖也亦有火瑞以火紀事名百官</small>共工氏以水紀故為水師而水名<small>共工以諸侯霸有九州者在神農前大暭後亦受水瑞以水名官</small>大暭氏以龍紀故為龍師而龍名<small>大暭伏羲氏風姓之祖也有龍瑞故以龍命官</small>我高祖少暭摰之立也鳳鳥適至故紀於鳥為鳥師而鳥名鳳鳥氏歷正也<small>鳳鳥知天時故以名歷正之官</small>玄鳥氏司分者也<small>玄鳥燕也以春分來秋分去</small>伯趙氏司至者也<small>伯趙伯勞也以夏至鳴冬至止</small>青鳥氏司啟者也<small>青鳥鶬鴳也以立春鳴立夏止</small>丹鳥氏司閉者也<small>丹鳥鷩雉也以立秋來立冬去入大水為蜃上四鳥皆歷正之屬官</small>祝鳩氏司徒也<small>祝鳩鷦鳩也鷦鳩孝故為司徒主教民</small>鴡鳩氏司馬也<small>鴡鳩王鴡也鷙而有別故為司馬主法制</small>鳲鳩氏司空也<small>鳲鳩鴶鵴也鳲鳩平均故為司空平水土</small>爽鳩氏司寇也<small>爽鳩鷹也鷙故為司寇主盜賊</small>鶻鳩氏司事也<small>鶻鳩鶻鵰也春來冬去故為司事</small>五鳩鳩民者也<small>鳩聚也治民上聚故以鳩為名</small>五雉為五工正<small>五雉雉有五種西方曰鷷雉東方曰鶅雉南方曰翟雉北方曰鵗雉伊洛之南曰翬雉</small>利器用正度量夷民者也<small>夷平也</small>九扈為九農正<small>扈有九種也春扈鳻鶞夏扈竊玄秋扈竊藍冬扈竊黃棘扈竊丹行扈唶唶宵扈嘖嘖桑扈竊脂老扈鷃鷃以九扈為九農之號各隨其宜以教民事</small>扈民無淫者也<small>扈止也止民使不淫放</small>自顓頊以來不能紀遠乃紀於近為民師而命以民事則不能故也<small>顓頊氏代少暭者德不能致遠瑞而以民事命官</small>仲尼聞之見於郯子而學之<small>於是仲尼年二十八</small>既而告人曰吾聞之天子失官學在四夷猶信<small>失官官不脩其職也傳言聖人無常師</small>

---

**八月晉荀吳帥師滅陸渾之戎**

晉侯使屠蒯如周請有事於雒與三塗<small>屠蒯晉侯之膳宰也以忠諫見進雒雒水也三塗山名在陸渾南</small>萇弘謂劉子曰客容猛非祭也其伐戎乎陸渾氏甚睦於楚必是故也君其備之乃警戎備<small>警戒以備戎也欲因晉以合勢</small>九月丁卯晉荀吳帥師涉自棘津<small>河津名</small>使祭史先用牲于雒陸渾人弗知師從之庚午遂滅陸渾數之以其貳於楚也陸渾子奔楚其衆奔甘鹿<small>甘鹿周地</small>周大獲<small>先警戎備故獲</small>宣子夢文公攜荀吳而授之陸渾故使穆子帥師獻俘于文宮<small>欲以應夢</small>

---

**冬有星孛于大辰**<small>大辰房心尾也妖變非常故書</small>

冬有星孛于大辰西及漢<small>夏之八月辰星見在天漢西今孛星出辰西光芒東及天漢</small>申須曰彗所以除舊布新也<small>申須魯大夫</small>天事恒象<small>天道恒以象類告示人</small>今除於火火出必布焉諸侯其有火災乎<small>今火向伏故知當須火出乃布散為災</small>梓慎曰往年吾見之是其徵也<small>徵始有形象而微也</small>火出而見<small>前年火出時</small>今茲火出而章必火入而伏<small>隨火沒也</small>其居火也久矣<small>歷二年</small>其與不然乎<small>言必然也</small>火出於夏為三月<small>謂昏見</small>於商為四月於周為五月夏數得天<small>得天正</small>若火作其四國當之在宋衞陳鄭乎宋大辰之虛也<small>大辰大火宋分野</small>陳大暭之虛也<small>大暭居陳木火所自出</small>鄭祝融之虛也<small>祝融高辛氏之火正居鄭</small>皆火房也<small>房舍也</small>星孛及漢漢水祥也<small>天漢水也</small>衞顓頊之虛也故為帝丘<small>衞今濮陽縣昔帝顓頊居之其城內有顓頊冢</small>其星為大水<small>衞星營室營室水也</small>水火之牡也<small>牡雄也</small>其以丙子若壬午作乎水火所以合也<small>丙午火壬子水水火合而相薄水少而火多故水不勝火</small>若火入而伏必以壬午<small>尚未知今孛星當復隨火星俱伏不故言若</small>不過其見之月<small>火見周之五月</small>鄭裨竈言於子產曰宋衞陳鄭將同日火若我用瓘斝玉瓚鄭必不火<small>瓘珪也斝玉爵也瓚勺也欲以禳火</small>子產弗與<small>以為天災流行非禳所息故也為明年宋衞陳鄭災傳</small>

---

**楚人及吳戰于長岸**<small>吳楚兩敗莫肯告負故但書戰而不書敗也長岸楚地</small>

吳伐楚陽匄為令尹卜戰不吉<small>陽匄穆王曾孫令尹子瑕</small>司馬子魚曰我得上流何故不吉<small>子魚公子魴也順江而下易用勝敵</small>且楚故司馬令龜我請改卜令曰魴也以其屬死之楚師繼之尚大克之吉<small>得吉兆</small>戰于長岸子魚先死楚師繼之大敗吳師獲其乘舟餘皇<small>餘皇舟名</small>使隨人與後至者守之環而塹之及泉<small>環周也</small>盈其隧炭陳以待命<small>隧出入道</small>吳公子光<small>光諸樊子闔廬</small>請於其衆曰喪先王之乘舟豈唯光之罪衆亦有焉請藉取之以救死<small>藉衆之力以取舟</small>衆許之使長鬣者三人<small>長鬣多髭鬚與吳人異形狀詐為楚人</small>潛伏於舟側曰我呼餘皇則對師夜從之<small>師吳師也</small>三呼皆迭對<small>迭更也</small>楚人從而殺之楚師亂吳人大敗之取餘皇以歸<small>傳言吳光有謀</small>

---

### 昭十八年 <small>前五二四</small> {#-524}

十八年春王二月乙卯周毛得殺毛伯過<small>毛伯過周大夫得過之族</small>而代之<small>代居其位</small>萇弘曰毛得必亡是昆吾稔之日也侈故之以<small>昆吾夏伯也稔熟也侈惡積熟以乙卯日與桀同誅</small>而毛得以濟侈於王都不亡何待<small>為二十六年毛伯奔楚傳</small>

---

**十有八年春王三月曹伯須卒**<small>未同盟而赴以名</small>

三月曹平公卒<small>為下會葬見原伯起本</small>

---

**夏五月壬午宋衞陳鄭災**<small>來告故書天火曰災</small>

夏五月火始昏見<small>火心星</small>丙子風梓慎曰是謂融風火之始也<small>東北曰融風融風木也木火母故曰火之始</small>七日其火作乎<small>從丙子至壬午七日壬午水火合之日故知當火作</small>戊寅風甚壬午大甚宋衞陳鄭皆火梓慎登大庭氏之庫以望之<small>大庭氏古國名在魯城內魯於其處作庫高顯故登以望氣參近占以審前年之言</small>曰宋衞陳鄭也數日皆來告火<small>言經所以書</small>裨竈曰不用吾言鄭又將火<small>前年裨竈欲用瓘斝禳火子產不聽今復請用之</small>鄭人請用之<small>信竈言</small>子產不可子大叔曰寶以保民也若有火國幾亡可以救亡子何愛焉子產曰天道遠人道邇非所及也何以知之竈焉知天道是亦多言矣豈不或信<small>多言者或時有中</small>遂不與亦不復火<small>傳言天道難明雖裨竈猶不足以盡知之</small>

鄭之未災也里析告子產曰將有大祥<small>里析鄭大夫祥變異之氣</small>民震動國幾亡吾身泯焉弗良及也<small>言將先災死</small>國遷其可乎子產曰雖可吾不足以定遷矣<small>子產知天災不可逃非遷所免故託以知不足</small>及火里析死矣未葬子產使輿三十人遷其柩<small>以其嘗與己言故</small>

火作子產辭晉公子公孫于東門<small>晉人新來未入故辭不使前也</small>使司寇出新客<small>新來聘者</small>禁舊客勿出於宮<small>為其知國情不欲令去</small>使子寬子上巡羣屏攝至于大宮<small>二子鄭大夫屏攝祭祀之位大宮鄭祖廟巡行宗廟不得使火及之</small>使公孫登徙大龜<small>登開卜大夫</small>使祝史徙主祏於周廟告于先君<small>祏廟主石函周廟厲王廟也有火災故合羣主於祖廟易救護</small>使府人庫人各儆其事<small>儆備火也</small>商成公儆司宮<small>商成公鄭大夫司宮巷伯寺人之官</small>出舊宮人寘諸火所不及<small>舊宮人先公宮女</small>司馬司寇列居火道<small>備非常也</small>行火所焮<small>焮炙也</small>城下之人伍列登城<small>為部伍登城備姦也</small>明日使野司寇各保其徵<small>野司寇縣士也火之明日四方乃聞災故戒保所徵役之人</small>郊人助祝史除於國北<small>為祭處於國北者就大陰禳火</small>禳火于玄冥回祿<small>玄冥水神回祿火神</small>祈于四鄘<small>鄘城也城積土陰氣所聚故祈祭之以禳火之餘災</small>書焚室而寬其征與之材<small>征賦稅也</small>三日哭國不市<small>示憂戚不會市</small>使行人告於諸侯宋衞皆如是陳不救火許不弔災君子是以知陳許之先亡也<small>不義所以亡</small>

---

**六月邾人入鄅**<small>鄅國今琅邪開陽縣</small>

六月鄅人藉稻<small>鄅妘姓國也其君自出藉稻蓋履行之</small>邾人襲鄅鄅人將閉門邾人羊羅攝其首焉<small>斬得閉門者頭</small>遂入之盡俘以歸鄅子曰余無歸矣從帑於邾邾莊公反鄅夫人而舍其女<small>為明年宋伐邾起</small>

---

**秋葬曹平公**

秋葬曹平公往者見周原伯魯焉<small>原伯魯周大夫</small>與之語不說學歸以語閔子馬閔子馬曰周其亂乎夫必多有是說而後及其大人<small>國亂俗壞言者適多漸以及大人大人在位者</small>大人患失而惑又曰可以無學無學不害<small>患有學而失道者以惑其意</small>不害而不學則苟而可<small>以為無害遂不學則皆懷苟且</small>於是乎下陵上替能無亂乎夫學殖也不學將落原氏其亡乎<small>殖生長也言學之進德如農之殖苗日新日益</small>

---

七月鄭子產為火故大為社<small>為治也</small>祓禳於四方振除火災禮也<small>振弃也</small>乃簡兵大蒐將為蒐除<small>治兵於廟城內地迫故除廣之</small>子大叔之廟在道南其寢在道北其庭小<small>庭蒐場也</small>過期三日<small>處小不得一時畢</small>使除徒陳於道南廟北曰子產過女而命速除乃毀於而鄉<small>而女也毀女所鄉</small>子產朝<small>朝君</small>過而怒之<small>怒不毀</small>除者南毀子產及衝使從者止之曰毀於北方<small>言子產仁不忍毀人廟</small>

火之作也子產授兵登陴子大叔曰晉無乃討乎<small>辭晉公子公孫而授兵似若叛晉</small>子產曰吾聞之小國忘守則危況有災乎國之不可小有備故也既晉之邊吏讓鄭曰鄭國有災晉君大夫不敢寧居卜筮走望不愛牲玉鄭之有災寡君之憂也今執事撊然授兵登陴<small>撊然勁忿貌</small>將以誰罪邊人恐懼不敢不告子產對曰若吾子之言敝邑之災君之憂也敝邑失政天降之災又懼讒慝之間謀之以啟貪人荐為敝邑不利<small>荐重也</small>以重君之憂幸而不亡猶可說也<small>說解也</small>不幸而亡君雖憂之亦無及也鄭有他竟望走在晉<small>言鄭雖與他國為竟每瞻望晉歸赴之</small>既事晉矣其敢有二心<small>傳言子產有備</small>

---

**冬許遷于白羽**<small>自葉遷也畏鄭而樂遷故以自遷為文</small>

楚左尹王子勝言於楚子曰許於鄭仇敵也而居楚地以不禮於鄭<small>[十三年](#-529)平王復遷邑許自夷還居葉恃楚而不事鄭</small>晉鄭方睦鄭若伐許而晉助之楚喪地矣君盍遷許許不專於楚<small>自以舊國不專心事楚</small>鄭方有令政許曰余舊國也<small>許先鄭封</small>鄭曰余俘邑也<small>隱十一年鄭滅許而復存之故曰我俘邑</small>葉在楚國方城外之蔽也<small>為方城外之蔽障</small>土不可易<small>易輕也</small>國不可小<small>謂鄭</small>許不可俘讎不可啟君其圖之楚子說冬楚子使王子勝遷許於析實白羽<small>於傳時白羽改為析</small>

### 昭十九年 <small>前五二三</small> {#-523}

十九年春楚工尹赤遷陰于下陰<small>陰縣今屬南鄉郡</small>令尹子瑕城郟叔孫昭子曰楚不在諸侯矣其僅自完也以持其世而已<small>遷陰城郟皆欲以自完守</small>

楚子之在蔡也<small>蓋為大夫時往聘蔡</small>郹陽封人之女奔之生大子建<small>郹陽蔡邑</small>及即位使伍奢為之師<small>伍奢伍舉之子伍員之父</small>費無極為少師無寵焉欲譖諸王曰建可室矣<small>室妻也</small>王為之聘於秦無極與逆勸王取之正月楚夫人嬴氏至自秦<small>王自取之故稱夫人至為下拜夫人起</small>

---

**十有九年春宋公伐邾**<small>為鄅</small>

鄅夫人宋向戌之女也故向寧請師<small>寧向戌子也請於宋公伐邾</small>二月宋公伐邾圍蟲三月取之<small>蟲邾邑不書圍取不以告</small>乃盡歸鄅俘

---

**夏五月戊辰許世子止弒其君買**<small>加弒者責止不舍藥物</small>

夏許悼公瘧五月戊辰飲大子止之藥卒<small>止獨進藥不由醫</small>大子奔晉書曰弒其君君子曰盡心力以事君舍藥物可也<small>藥物有毒當由醫非凡人所知譏止不舍藥物所以加弒君之名</small>

---

邾人郳人徐人會宋公乙亥同盟于蟲<small>終宋公伐邾事</small>

---

**己卯地震**<small>無傳</small>

---

楚子為舟師以伐濮<small>濮南夷也</small>費無極言於楚子曰晉之伯也邇於諸夏而楚辟陋故弗能與爭若大城城父而寘大子焉<small>城父今襄城城父縣</small>以通北方王收南方是得天下也王說從之故大子建居于城父

令尹子瑕聘于秦拜夫人也<small>為明年譖大子張本改以為夫人遣謝秦</small>

---

**秋齊高發帥師伐莒**

秋齊高發帥師伐莒<small>莒不事齊故</small>莒子奔紀鄣<small>紀鄣莒邑也東海贛榆縣東北有紀城</small>使孫書伐之<small>孫書陳無宇之子子占也</small>初莒有婦人莒子殺其夫己為嫠婦<small>寡婦為嫠</small>及老託於紀鄣紡焉以度而去之<small>因紡纑連所紡以度城而藏之以待外攻者欲以報讎</small>及師至則投諸外<small>投繩城外隨之而出</small>或獻諸子占子占使師夜縋而登<small>緣繩登城</small>登者六十人縋絕師鼓譟城上之人亦譟莒共公懼啟西門而出七月丙子齊師入紀<small>傳言怨不在大</small>

---

**冬葬許悼公**<small>無傳</small>

---

是歲也鄭駟偃卒子游娶於晉大夫生絲弱<small>子游駟偃也弱幼少</small>其父兄立子瑕<small>子瑕子游叔父駟乞</small>子產憎其為人也<small>憎子瑕</small>且以為不順<small>舍子立叔不順禮也</small>弗許亦弗止<small>許之為違禮止之為違衆故中立</small>駟氏聳<small>聳懼也</small>他日絲以告其舅冬晉人使以幣如鄭問駟乞之立故駟氏懼駟乞欲逃子產弗遣請龜以卜亦弗予大夫謀對子產不待而對客曰鄭國不天<small>不獲天福</small>寡君之二三臣札瘥夭昏<small>大死曰札小疫曰瘥短折曰夭未名曰昏</small>今又喪我先大夫偃其子幼弱其一二父兄懼隊宗主私族於謀而立長親<small>於私族之謀宜立親之長者</small>寡君與其二三老曰抑天實剝亂是吾何知焉<small>言天自欲亂駟氏非國所知</small>諺曰無過亂門民有兵亂猶憚過之而況敢知天之所亂今大夫將問其故抑寡君實不敢知其誰實知之平丘之會<small>在[十三年](#-529)</small>君尋舊盟曰無或失職若寡君之二三臣其即世者晉大夫而專制其位是晉之縣鄙也何國之為辭客幣而報其使晉人舍之<small>遣人報晉使</small>

---

楚人城州來沈尹戌曰楚人必敗<small>[十三年](#-529)吳縣州來今就城而取之戌莊王曾孫葉公諸梁父也</small>昔吳滅州來<small>在[十三年](#-529)</small>子旗請伐之王曰吾未撫吾民今亦如之而城州來以挑吳能無敗乎侍者曰王施舍不倦息民五年可謂撫之矣戌曰吾聞撫民者節用於內而樹德於外民樂其性而無寇讎今宮室無量民人日駭勞罷死轉<small>轉遷徙也</small>忘寢與食非撫之也<small>傳言平王所以不能霸</small>

---

鄭大水龍鬭于時門之外洧淵<small>時門鄭城門也洧水出熒陽密縣東南至潁川長平入潁</small>國人請為禜焉子產弗許曰我鬭龍不我覿也<small>覿見也</small>龍鬭我獨何覿焉禳之則彼其室也<small>淵龍之室</small>吾無求於龍龍亦無求於我乃止也<small>傳言子產之知</small>

---

令尹子瑕言蹶由於楚子<small>蹶由吳王弟五年靈王執以歸</small>曰彼何罪諺所謂室於怒市於色者楚之謂矣<small>言靈王怒吳子而執其弟猶人忿於室家而作色於市人</small>舍前之忿可也乃歸蹶由<small>言楚子能用善言</small>

---

### 昭二十年 <small>前五二二</small> {#-522}

**二十年春王正月**

---

二十年春王二月己丑日南至<small>是歲朔旦冬至之歲也當言正月己丑朔日南至時史失閏閏更在二月後故經因史而書正月傳更具於二月記南至日以正歷也</small>梓慎望氛<small>氛氣也時魯侯不行登臺之禮使梓慎望氣</small>曰今茲宋有亂國幾亡三年而後弭蔡有大喪<small>為宋華向出奔蔡侯卒傳</small>叔孫昭子曰然則戴桓也<small>戴族華氏桓族向氏</small>汏侈無禮已甚亂所在也<small>傳言妖由人興</small>

---

費無極言於楚子曰建與伍奢將以方城之外叛自以為猶宋鄭也齊晉又交輔之將以害楚其事集矣王信之問伍奢伍奢對曰君一過多矣<small>一過納建妻</small>何信於讒王執伍奢<small>忿奢切言</small>使城父司馬奮揚殺大子未至而使遣之<small>知大子冤故遣令去</small>三月大子建奔宋王召奮揚奮揚使城父人執己以至王曰言出於余口入於爾耳誰告建也對曰臣告之君王命臣曰事建如事余臣不佞<small>佞才也</small>不能苟貳奉初以還<small>奉初命以周旋</small>不忍後命故遣之既而悔之亦無及已王曰而敢來何也對曰使而失命召而不來是再奸也<small>奸犯也</small>逃無所入王曰歸從政如他日<small>善其言舍使還</small>無極曰奢之子材若在吳必憂楚國盍以免其父召之彼仁必來不然將為患王使召之曰來吾免而父棠君尚謂其弟員<small>棠君奢之長子尚也為棠邑大夫員尚弟子胥</small>曰爾適吳我將歸死吾知不逮<small>自以知不及員</small>我能死爾能報聞免父之命不可以莫之奔也親戚為戮不可以莫之報也奔死免父孝也度功而行仁也<small>仁者貴成功</small>擇任而往知也<small>員任報讎</small>知死不辟勇也<small>尚為勇</small>父不可弃<small>俱去為弃父</small>名不可廢<small>俱死為廢名</small>爾其勉之相從為愈<small>愈差也</small>伍尚歸奢聞員不來曰楚君大夫其旰食乎<small>將有吳憂不得早食</small>楚人皆殺之員如吳言伐楚之利於州于<small>州于吳子僚</small>公子光曰是宗為戮而欲反其讎不可從也<small>光吳公子闔廬也反復也</small>員曰彼將有他志<small>光欲弒僚不利員用事故破其議而員亦知之</small>余姑為之求士而鄙以待之<small>計未得用故進勇士以求入於光退居邊鄙</small>乃見鱄設諸焉<small>鱄諸勇士</small>而耕於鄙<small>為二十七年吳弒僚傳</small>

---

**夏曹公孫會自鄸出奔宋**<small>無傳嘗有玉帛之使來告故書鄸曹邑</small>

---

宋元公無信多私而惡華向華定華亥與向寧謀曰亡愈於死先諸<small>恐元公殺己欲先作亂</small>華亥偽有疾以誘羣公子公子問之則執之夏六月丙申殺公子寅公子御戎公子朱公子固公孫援公孫丁拘向勝向行於其廩<small>八子皆公黨</small>公如華氏請焉弗許遂劫之<small>劫公</small>癸卯取大子欒與母弟辰公子地以為質<small>欒景公也辰及地皆元公弟</small>公亦取華亥之子無慼向寧之子羅華定之子啟與華氏盟以為質<small>為此冬華向出奔傳</small>

---

**秋盜殺衞侯之兄縶**<small>齊豹作而不義故書曰盜所謂求名而不得</small>

衞公孟縶狎齊豹<small>公孟靈公兄也齊豹齊惡之子為衞司寇狎輕也</small>奪之司寇與鄄<small>鄄豹邑</small>有役則反之無則取之<small>縶足不良故有役則以官邑還豹使行</small>公孟惡北宮喜褚師圃欲去之<small>喜貞子</small>公子朝通于襄夫人宣姜<small>宣姜靈公嫡母</small>懼而欲以作亂故齊豹北宮喜褚師圃公子朝作亂初齊豹見宗魯於公孟<small>薦達也</small>為驂乘焉<small>為公孟驂乘</small>將作亂而謂之曰公孟之不善子所知也勿與乘吾將殺之對曰吾由子事公孟子假吾名焉故不吾遠也<small>言子借我以善名故公孟親近我</small>雖其不善吾亦知之抑以利故不能去是吾過也今聞難而逃是僭子也<small>使子言不信也</small>子行事乎吾將死之以周事子<small>周猶終竟也</small>而歸死於公孟其可也丙辰衞侯在平壽<small>平壽衞下邑</small>公孟有事於蓋獲之門外<small>有事祭也蓋獲衞郭門</small>齊子氏帷於門外而伏甲焉<small>齊豹之家</small>使祝鼃寘戈於車薪以當門<small>要其前也</small>使一乘從公孟以出<small>亦如前車寘戈於薪尋其後</small>使華齊御公孟宗魯驂乘及閎中<small>閎曲門中</small>齊氏用戈擊公孟宗魯以背蔽之斷肱以中公孟之肩皆殺之公聞亂乘驅自閱門入慶比御公公南楚驂乘使華寅乘貳車<small>公副車</small>及公宮鴻駵魋駟乘于公<small>鴻駵魋復就公乘一車四人</small>公載寶以出褚師子申遇公于馬路之衢遂從<small>從公出</small>過齊氏使華寅肉袒執蓋以當其闕<small>肉袒示不敢與齊氏爭執蓋蔽公而去闕空也以蓋當侍從空闕之處</small>齊氏射公中南楚之背公遂出寅閉郭門<small>不欲令追者出</small>踰而從公<small>踰郭出</small>公如死鳥<small>死鳥衞地</small>析朱鉏宵從竇出徒行從公<small>朱鉏成子黑背孫</small>

齊侯使公孫青聘于衞<small>青頃公之孫</small>既出聞衞亂使請所聘公曰猶在竟內則衞君也乃將事焉<small>將事行聘事</small>遂從諸死鳥請將事辭曰亡人不佞失守社稷越在草莽吾子無所辱君命賓曰寡君命下臣於朝曰阿下執事<small>阿比也命己使比衞臣下</small>臣不敢貳<small>貳違命也</small>主人曰君若惠顧先君之好照臨敝邑鎮撫其社稷則有宗祧在<small>言受聘當在宗廟也</small>乃止<small>止不行聘事</small>衞侯固請見之<small>欲以青相見</small>不獲命以其良馬見<small>以為相見之禮</small>為未致使故也<small>未致使故不敢以客禮見</small>衞侯以為乘馬<small>喜其敬己故貴其物</small>賓將掫<small>掫行夜</small>主人辭曰亡人之憂不可以及吾子草莽之中不足以辱從者敢辭賓曰寡君之下臣君之牧圉也若不獲扞外役是不有寡君也<small>有相親有</small>臣懼不免於戾請以除死親執鐸終夕與於燎<small>設火燎以備守</small>

齊氏之宰渠子召北宮子<small>北宮喜也</small>北宮氏之宰不與聞謀殺渠子遂伐齊氏滅之丁巳晦公入與北宮喜盟于彭水之上<small>喜本與齊氏同謀故公先與喜盟</small>秋七月戊午朔遂盟國人八月辛亥公子朝褚師圃子玉霄子高魴出奔晉<small>皆齊氏黨</small>閏月戊辰殺宣姜<small>與公子朝通謀故</small>衞侯賜北宮喜謚曰貞子<small>滅齊氏故</small>賜析朱鉏謚曰成子<small>霄從公故</small>而以齊氏之墓予之<small>皆死而賜謚及墓田傳終言之</small>衞侯告寧于齊且言子石<small>子石公孫青言其有禮</small>齊侯將飲酒徧賜大夫曰二三子之教也<small>喜青敬衞侯</small>苑何忌辭曰與於青之賞必及於其罰<small>何忌齊大夫言青若有罪亦當并受其罰</small>在康誥曰父子兄弟罪不相及<small>尚書康誥</small>況在羣臣臣敢貪君賜以干先王<small>言受賜則犯康誥之義</small>琴張聞宗魯死<small>琴張孔子弟子字子開名牢</small>將往弔之仲尼曰齊豹之盜而孟縶之賊女何弔焉<small>言齊豹所以為盜孟縶所以見賊皆由宗魯</small>君子不食姦<small>如公孟不善而受其祿是食姦也</small>不受亂<small>許豹行事是受亂也</small>不為利疚於回<small>疚病回邪也以利故不能去是病身於邪</small>不以回待人<small>知難不告是以邪待人</small>不蓋不義<small>以周事豹是蓋不義</small>不犯非禮<small>以二心事縶是非禮</small>

---

**冬十月宋華亥向寧華定出奔陳**<small>與君爭而出皆書名惡之</small>

宋華向之亂公子城<small>平公子</small>公孫忌樂舍<small>舍樂喜孫</small>司馬彊向宜向鄭<small>宜鄭皆向戌子</small>楚建<small>楚平王之亡大子</small>郳甲<small>小邾穆公子</small>出奔鄭<small>八子宋大夫皆公黨辟難出</small>其徒與華氏戰于鬼閻<small>八子之徒衆也潁川長平縣西北有閻亭</small>敗子城子城適晉<small>子城為華氏所敗別走至晉為明年子城以晉師至起本</small>

華亥與其妻必盥而食所質公子者而後食公與夫人每日必適華氏食公子而後歸華亥患之欲歸公子向寧曰唯不信故質其子若又歸之死無日矣公請於華費遂將攻華氏<small>費遂大司馬華氏族</small>對曰臣不敢愛死無乃求去憂而滋長乎<small>恐殺大子憂益長</small>臣是以懼敢不聽命公曰子死亡有命余不忍其訽<small>訽恥也</small>冬十月公殺華向之質而攻之戊辰華向奔陳華登奔吳<small>登費遂之子黨華向者</small>向寧欲殺大子華亥曰干君而出又殺其子其誰納我且歸之有庸<small>可以為功善</small>使少司寇牼以歸<small>以三公子歸公也牼華亥庶兄</small>曰子之齒長矣不能事人以三公子為質必免<small>質信也送公子歸可以自明不叛之信</small>公子既入華牼將自門行<small>從公門去</small>公遽見之執其手曰余知而無罪也入復而所<small>而女也所所居官</small>

---

**十有一月辛卯蔡侯廬卒**<small>無傳未同盟而赴以名</small>

---

齊侯疥遂痁<small>痁瘧疾</small>期而不瘳諸侯之賓問疾者多在<small>多在齊</small>梁丘據與裔款<small>二子齊嬖大夫</small>言於公曰吾事鬼神豐於先君有加矣今君疾病為諸侯憂是祝史之罪也諸侯不知其謂我不敬君盍誅於祝固史嚚以辭賓<small>欲殺嚚固以辭謝來問疾之賓</small>公說告晏子晏子曰日宋之盟<small>日往日也宋盟在[襄二十七年](../09/#-546)</small>屈建問范會之德於趙武趙武曰夫子之家事治言於晉國竭情無私其祝史祭祀陳信不愧其家事無猜其祝史不祈<small>家無猜疑之事故祝史無求於鬼神</small>建以語康王<small>楚王</small>康王曰神人無怨宜夫子之光輔五君以為諸侯主也<small>五君文襄靈成景</small>公曰據與款謂寡人能事鬼神故欲誅於祝史子稱是語何故對曰若有德之君外內不廢<small>無廢事</small>上下無怨動無違事其祝史薦信無愧心矣<small>君有功德祝史陳說之無所愧</small>是以鬼神用饗國受其福祝史與焉<small>與受國福</small>其所以蕃祉老壽者為信君使也其言忠信於鬼神其適遇淫君外內頗邪上下怨疾動作辟違從欲厭私<small>使私情厭足</small>高臺深池撞鐘舞女斬刈民力輸掠其聚<small>掠奪取也</small>以成其違不恤後人暴虐淫從肆行非度無所還忌<small>還猶顧也</small>不思謗讟不憚鬼神神怒民痛無悛於心其祝史薦信是言罪也<small>以實白神是為言君之罪</small>其蓋失數美是矯誣也<small>蓋掩也</small>進退無辭則虛以求媚<small>作虛辭以求媚於神</small>是以鬼神不饗其國以禍之祝史與焉所以夭昏孤疾者為暴君使也其言僭嫚於鬼神公曰然則若之何對曰不可為也<small>言非誅祝史所能治</small>山林之木衡鹿守之澤之萑蒲舟鮫守之藪之薪蒸虞候守之海之鹽蜃祈望守之<small>衡鹿舟鮫虞候祈望皆官名也言公專守山澤之利不與民共</small>縣鄙之人入從其政偪介之關暴征其私<small>介隔也迫近國都之關言邊鄙既入服政役又為近關所征稅枉暴奪其私物</small>承嗣大夫強易其賄<small>承嗣大夫世位者</small>布常無藝<small>藝法制也言布政無法制</small>徵斂無度宮室日更淫樂不違<small>違去也</small>內寵之妾肆奪於市<small>肆放也</small>外寵之臣僭令於鄙<small>詐為教令於邊鄙</small>私欲養求不給則應<small>養長也所求不給則應之以罪</small>民人苦病夫婦皆詛祝有益也詛亦有損聊攝以東<small>聊攝齊西界也平原聊城縣東北有攝城</small>姑尤以西<small>姑尤齊東界也姑水尤水皆在城陽郡東南入海</small>其為人也多矣雖其善祝豈能勝億兆人之詛<small>萬萬曰億萬億曰兆</small>君若欲誅於祝史脩德而後可公說使有司寬政毀關去禁薄斂已責<small>除逋責</small>

十二月齊侯田于沛<small>言疾愈行獵沛澤名</small>招虞人以弓不進<small>虞人掌山澤之官</small>公使執之辭曰昔我先君之田也旃以招大夫弓以招士皮冠以招虞人臣不見皮冠故不敢進乃舍之仲尼曰守道不如守官<small>君招當往道之常也非物不進官之制也</small>君子韙之<small>韙是也</small>

齊侯至自田晏子侍于遄臺子猶馳而造焉<small>子猶梁丘據</small>公曰唯據與我和夫晏子對曰據亦同也焉得為和公曰和與同異乎對曰異和如羹焉水火醯醢鹽梅以烹魚肉燀之以薪<small>燀炊也</small>宰夫和之齊之以味濟其不及以洩其過<small>濟益也洩減也</small>君子食之以平其心君臣亦然<small>亦如羹</small>君所謂可而有否焉<small>否不可也</small>臣獻其否以成其可<small>獻君之否以成君可</small>君所謂否而有可焉臣獻其可以去其否是以政平而不干民無爭心故詩曰亦有和羹既戒既平<small>詩頌殷中宗言中宗能與賢者和齊可否其政如羹敬戒且平和羹備五味異於大羹</small>鬷嘏無言時靡有爭<small>鬷緫也嘏大也言緫大政能使上下皆如和羹</small>先王之濟五味<small>濟成也</small>和五聲也以平其心成其政也聲亦如味一氣<small>須氣以動</small>二體<small>舞者有文武</small>三類<small>風雅頌</small>四物<small>雜用四方之物以成器</small>五聲<small>宮商角徵羽</small>六律<small>黃鐘大蔟姑洗蕤賓夷則無射也陽聲為律陰聲為呂此十二月氣</small>七音<small>周武王伐紂自午及子凡七日王因此以數合之以聲昭之故以七同其數以律和其聲謂之七音</small>八風<small>八方之風</small>九歌<small>九功之德皆可歌也六府三事謂之九功</small>以相成也<small>言此九者合然後相成為和樂</small>清濁小大短長疾徐哀樂剛柔遲速高下出入周疏以相濟也<small>周密也</small>君子聽之以平其心心平德和故詩曰德音不瑕<small>詩豳風也義取心平則德音無瑕闕</small>今據不然君所謂可據亦曰可君所謂否據亦曰否若以水濟水誰能食之若琴瑟之專壹誰能聽之同之不可也如是

飲酒樂公曰古而無死其樂若何晏子對曰古而無死則古之樂也君何得焉昔爽鳩氏始居此地<small>爽鳩氏少暭氏之司寇也</small>季萴因之<small>季萴虞夏諸侯代爽鳩氏者</small>有逢伯陵因之<small>逢伯陵殷諸侯姜姓</small>蒲姑氏因之<small>蒲姑氏殷周之間代逢公者</small>而後大公因之古若無死爽鳩氏之樂非君所願也<small>齊侯甘於所樂志於不死晏子稱古以節其情願</small>

---

鄭子產有疾謂子大叔曰我死子必為政唯有德者能以寬服民其次莫如猛夫火烈民望而畏之故鮮死焉水懦弱民狎而翫之<small>狎輕也</small>則多死焉故寬難<small>難以治</small>疾數月而卒大叔為政不忍猛而寬鄭國多盜取人於萑苻之澤<small>萑苻澤名於澤中劫人</small>大叔悔之曰吾早從夫子不及此興徒兵以攻萑苻之盜盡殺之盜少止仲尼曰善哉政寬則民慢慢則糾之以猛<small>糾猶攝也</small>猛則民殘殘則施之以寬寬以濟猛猛以濟寬政是以和詩曰民亦勞止汔可小康惠此中國以綏四方施之以寬也<small>詩大雅汔其也康綏皆安也周厲王暴虐民勞於苛政故詩人刺之欲其施之以寬</small>毋從詭隨<small>詭人隨人無正心不可從</small>以謹無良<small>謹勑慎也</small>式遏寇虐慘不畏明糾之以猛也<small>式用也遏止也慘曾也言為寇虐曾不畏明法者亦當用猛政糾治之</small>柔遠能邇以定我王平之以和也<small>柔安也邇近也遠者懷附近者各以能進則王室定</small>又曰不競不絿不剛不柔<small>詩殷頌言湯政得中和競強也絿急也</small>布政優優百祿是遒<small>優優和也遒聚也</small>和之至也及子產卒仲尼聞之出涕曰古之遺愛也<small>子產見愛有古人之遺風</small>

---

### 昭二十一年 <small>前五二一</small> {#-521}

二十一年春天王將鑄無射<small>周景王也無射鐘名律中無射</small>泠州鳩曰王其以心疾死乎<small>泠樂官州鳩其名也</small>夫樂天子之職也<small>職所主也</small>夫音樂之輿也<small>樂因音而行</small>而鐘音之器也<small>音由器以發</small>天子省風以作樂<small>省風俗作樂以移之</small>器以鍾之<small>鍾聚也以器聚音</small>輿以行之<small>樂須音而行</small>小者不窕<small>窕細不滿</small>大者不槬<small>槬橫大不入</small>則和於物物和則嘉成<small>嘉樂成也</small>故和聲入於耳而藏於心心億則樂<small>億安也</small>窕則不咸<small>不充滿人心</small>槬則不容<small>心不堪容</small>心是以感感實生疾今鐘槬矣王心弗堪其能久乎<small>為明年天王崩傳</small>

---

**二十有一年春王三月葬蔡平公**

三月葬蔡平公蔡大子朱失位位在卑<small>不在適子位以長幼齒</small>大夫送葬者歸見昭子昭子問蔡故以告昭子歎曰蔡其亡乎若不亡是君也必不終詩曰不解于位民之攸塈<small>詩大雅塈息也</small>今蔡侯始即位而適卑身將從之<small>為蔡侯朱出奔傳</small>

---

**夏晉侯使士鞅來聘**<small>晉頃公即位通嗣君</small>

夏晉士鞅來聘叔孫為政<small>叔孫昭子以三命為國政</small>季孫欲惡諸晉<small>憎叔孫在己上位欲使得罪於晉</small>使有司以齊鮑國歸費之禮為士鞅<small>鮑國歸費在十四年牢禮各如其命數魯人失禮故為鮑國七牢</small>士鞅怒曰鮑國之位下其國小而使鞅從其牢禮是卑敝邑也將復諸寡君魯人恐加四牢焉為十一牢<small>言魯不能以禮事大國且為哀七年吳徵百牢起</small>

---

**宋華亥向寧華定自陳入于宋南里以叛**<small>自外至故曰入披其邑故曰叛南里宋城內里名</small>

宋華費遂生華貙華多僚華登貙為少司馬多僚為御士<small>公御士</small>與貙相惡乃譖諸公曰貙將納亡人<small>亡人華亥等</small>亟言之公曰司馬以吾故亡其良子<small>司馬謂費遂為大司馬良子謂華登</small>死亡有命吾不可以再亡之對曰君若愛司馬則如亡<small>言若愛大司馬則當亡走失國</small>死如可逃何遠之有<small>言亡可以逃死勿慮其遠以恐動公</small>公懼使侍人召司馬之侍人宜僚飲之酒而使告司馬<small>告司馬使逐貙</small>司馬歎曰必多僚也吾有讒子而弗能殺吾又不死抑君有命可若何乃與公謀逐華貙將使田孟諸而遣之公飲之酒厚酬之<small>酬酒幣</small>賜及從者司馬亦如之<small>亦如公賜</small>張匄尤之<small>張匄華貙臣尤怪賜之厚</small>曰必有故使子皮承宜僚以劒而訊之<small>子皮華貙訊問也</small>宜僚盡以告<small>告欲因田以遣之</small>張匄欲殺多僚子皮曰司馬老矣登之謂甚<small>言登亡傷司馬心已甚</small>吾又重之不如亡也五月丙申子皮將見司馬而行則遇多僚御司馬而朝張匄不勝其怒遂與子皮臼任鄭翩殺多僚<small>任翩亦貙家臣</small>劫司馬以叛而召亡人壬寅華向入樂大心豐愆華牼禦諸橫<small>梁國睢陽縣南有橫亭</small>華氏居盧門以南里叛<small>盧門宋東城南門</small>六月庚午宋城舊鄘及桑林之門而守之<small>舊鄘故城也桑林城門名</small>

---

**秋七月壬午朔日有食之**

秋七月壬午朔日有食之公問於梓慎曰是何物也禍福何為<small>物事也</small>對曰二至二分<small>二至冬至夏至二分春分秋分</small>日有食之不為災日月之行也分同道也至相過也<small>二分日夜等故言同道二至長短極故相過</small>其他月則為災陽不克也故常為水<small>陰侵陽是陽不勝陰</small>

**八月乙亥叔輒卒**<small>叔弓之子伯張</small>

於是叔輒哭日食<small>意在於憂災</small>昭子曰子叔將死非所哭也八月叔輒卒

---

冬十月華登以吳師救華氏<small>登前年奔吳</small>齊烏枝鳴戍宋<small>烏枝鳴齊大夫</small>廚人濮曰<small>濮宋廚邑大夫</small>軍志有之先人有奪人之心後人有待其衰盍及其勞且未定也伐諸若入而固則華氏衆矣悔無及也從之丙寅齊師宋師敗吳師于鴻口<small>梁國睢陽縣東有鴻口亭</small>獲其二帥公子苦雂偃州員<small>二帥吳大夫</small>華登帥其餘<small>吳餘師</small>以敗宋師公欲出<small>出奔</small>廚人濮曰吾小人可藉死<small>可借使死難</small>而不能送亡君請待之<small>請君待復戰決勝負</small>乃徇曰揚徽者公徒也<small>徽識也</small>衆從之公自揚門見之<small>見國人皆揚徽睢陽正東門名揚門</small>下而巡之曰國亡君死二三子之恥也豈專孤之罪也齊烏枝鳴曰用少莫如齊致死齊致死莫如去備<small>備長兵也</small>彼多兵矣請皆用劒從之華氏北復即之<small>北敗走</small>廚人濮以裳裹首而荷以走曰得華登矣遂敗華氏于新里<small>新里華氏所取邑</small>翟僂新居于新里既戰說甲于公而歸<small>居華氏地而助公戰</small>華妵居于公里亦如之<small>妵華氏族故助華氏亦如僂新說甲歸傳言古之為軍不呰小忿</small>

十一月癸未公子城以晉師至<small>城以前年奔晉今還救宋</small>曹翰胡<small>曹大夫</small>會晉荀吳<small>中行穆子</small>齊苑何忌<small>齊大夫</small>衞公子朝<small>前年出奔晉今還衞</small>救宋丙戌與華氏戰于赭丘<small>赭丘宋地</small>鄭翩願為鸛其御願為鵞<small>鄭翩華氏黨鸛鵞皆陳名</small>子祿御公子城莊堇為右<small>子祿向宜</small>干犫御呂封人華豹張匄為右<small>呂封人華豹華氏黨</small>相遇城還華豹曰城也城怒而反之<small>怒其呼己反還戰</small>將注豹則關矣<small>注傅矢關引弓</small>曰平公之靈尚輔相余<small>平公公子城之父</small>豹射出其間<small>出子城子祿之間</small>將注則又關矣曰不狎鄙<small>狎更也</small>抽矢<small>豹止不射</small>城射之殪<small>豹死</small>張匄抽殳而下<small>殳長丈二在車邊</small>射之折股扶伏而擊之折軫<small>折城車軫</small>又射之死<small>匄死</small>干犫請一矢<small>求死</small>城曰余言汝於君<small>欲活之</small>對曰不死伍乘軍之大刑也<small>同乘共伍當皆死</small>干刑而從子君焉用之子速諸乃射之殪<small>犫又死</small>大敗華氏圍諸南里華亥搏膺而呼見華貙曰吾為欒氏矣<small>晉欒盈還入作亂而死事在襄二十三年</small>貙曰子無我迋不幸而後亡<small>迋恐也</small>使華登如楚乞師華貙以車十五乘徒七十人犯師而出<small>犯公師出送華登</small>食於睢上哭而送之乃復入<small>入南里</small>

楚薳越帥師將逆華氏大宰犯諫曰諸侯唯宋事其君今又爭國釋君而臣是助無乃不可乎王曰而告我也後既許之矣<small>為明年華向出奔楚傳</small>

---

**冬蔡侯朱出奔楚**<small>朱為大子則失位遂微弱為國人所逐故以自出為文</small>

蔡侯朱出奔楚費無極取貨於東國<small>東國隱大子之子平侯廬之弟朱叔父也</small>而謂蔡人曰朱不用命於楚君王將立東國若不先從王欲楚必圍蔡蔡人懼出朱而立東國朱愬于楚楚子將討蔡無極曰平侯與楚有盟故封<small>盟于鄧依陳蔡人以國</small>其子有二心故廢之<small>子謂朱也</small>靈王殺隱大子其子與君同惡德君必甚又使立之不亦可乎且廢置在君蔡無他矣<small>言權在楚則蔡無他心</small>

---

**公如晉至河乃復**<small>晉人辭公故還</small>

公如晉及河鼓叛晉<small>叛晉屬鮮虞</small>晉將伐鮮虞故辭公<small>將有軍事無暇於待賓且懼洩軍謀</small>

---

### 昭二十二年 <small>前五二〇</small> {#-520}

**二十有二年春齊侯伐莒**

二十二年春王二月甲子齊北郭啟帥師伐莒<small>啟齊大夫北郭佐之後</small>莒子將戰苑羊牧之諫<small>牧之莒大夫</small>曰齊帥賤其求不多不如下之大國不可怒也弗聽敗齊師于壽餘<small>莒地</small>齊侯伐莒<small>怒敗</small>莒子行成司馬竈如莒涖盟<small>竈齊大夫</small>莒子如齊涖盟盟于稷門之外<small>稷門齊城門也</small>莒於是乎大惡其君<small>為明年莒子來奔傳</small>

---

**宋華亥向寧華定自宋南里出奔楚**<small>言自南里別從國去</small>

楚薳越使告于宋曰寡君聞君有不令之臣為君憂無寧以為宗羞<small>無寧寧也言華氏為宋宗廟之羞恥</small>寡君請受而戮之對曰孤不佞不能媚於父兄<small>華向公族也故稱父兄</small>以為君憂拜命之辱抑君臣日戰君曰余必臣是助亦唯命人有言曰唯亂門之無過君若惠保敝邑無亢不衷以獎亂人孤之望也唯君圖之楚人患之<small>患宋以義距之</small>諸侯之戍謀曰若華氏知困而致死楚恥無功而疾戰非吾利也不如出之以為楚功其亦無能為也已<small>言華氏不能復為宋患</small>救宋而除其害又何求乃固請出之宋人從之己巳宋華亥向寧華定華貙華登皇奄傷省臧士平出奔楚<small>華貙已下五子不書非卿</small>宋公使公孫忌為大司馬<small>代華費遂</small>邊卬為大司徒<small>卬平公曾孫代華定</small>樂祁為司城<small>祁子罕孫樂祁犂</small>仲幾為左師<small>幾仲江孫代向寧</small>樂大心為右師<small>代華亥</small>樂輓為大司寇<small>輓子罕孫</small>以靖國人<small>終梓慎之言三年而後弭</small>

---

**大蒐于昌間**<small>無傳</small>

---

**夏四月乙丑天王崩**

王子朝賓起有寵於景王<small>子朝景王之長庶子賓起子朝之傅</small>王與賓孟說之欲立之<small>孟即起也王語賓孟欲立子朝為大子</small>劉獻公之庶子伯蚠事單穆公<small>獻公劉摯伯蚠劉狄穆公單旗</small>惡賓孟之為人也願殺之又惡王子朝之言以為亂願去之<small>子朝有欲位之言故劉蚠惡之</small>賓孟適郊見雄雞自斷其尾問之侍者曰自憚其犧也<small>畏其為犧牲奉宗廟故自殘毀</small>遽歸告王且曰雞其憚為人用乎人異於是<small>雞犧雖見寵飾然卒當見殺若人見寵飾則當貴盛故言異於雞</small>犧者實用人人犧實難己犧何害<small>言設使寵人如寵犧則不宜假人以招禍難使犧在己則無患害己喻子朝欲使王早寵異之</small>王弗應<small>十五年大子壽卒王立子猛後復欲立子朝而未定賓孟感雞盛稱子朝王心許之故不應</small>夏四月王田北山使公卿皆從將殺單子劉子<small>北山洛北芒也王知單劉不欲立子朝欲因田獵先殺之</small>王有心疾乙丑崩于榮錡氏<small>四月十九日河南鞏縣西有榮錡澗</small>戊辰劉子摯卒<small>二十二日</small>無子單子立劉蚠<small>蚠事單子故</small>五月庚辰見王<small>見王猛</small>遂攻賓起殺之<small>黨子朝故</small>盟羣王子于單氏<small>王子猛次正故單劉立之懼諸王子或黨子朝故盟之</small>

---

晉之取鼓也<small>在十五年</small>既獻而反鼓子焉<small>獻於廟</small>又叛於鮮虞<small>叛晉屬鮮虞</small>六月荀吳略東陽<small>略行也東陽晉之山東邑魏郡廣平以北</small>使師偽糴者負甲以息於昔陽之門外<small>昔陽故肥子所都</small>遂襲鼓滅之以鼓子鳶鞮歸使涉佗守之<small>守鼓之地涉佗晉大夫</small>

---

**六月叔鞅如京師葬景王**<small>叔鞅叔弓子三月而葬亂故速也</small>王室亂<small>承叔鞅言而書之未知誰是故但曰亂</small>

丁巳葬景王王子朝因舊官百工之喪職秩者與靈景之族以作亂<small>百工百官也靈王景王之子孫</small>帥郊要餞之甲<small>三邑周地</small>以逐劉子<small>逐伯蚠</small>壬戌劉子奔揚<small>揚周邑</small>單子逆悼王于莊宮以歸<small>悼王子猛也</small>王子還夜取王以如莊宮<small>王子還子朝黨也不欲使單子得王猛故取之</small>癸亥單子出<small>失王故出奔</small>王子還與召莊公謀<small>莊公召伯奐子朝黨也</small>曰不殺單旗不捷<small>旗單子也</small>與之重盟必來背盟而克者多矣從之<small>從還謀也</small>樊頃子曰非言也必不克<small>頃子樊齊單劉黨</small>遂奉王以追單子<small>王子還奉王</small>及領大盟而復<small>領周地欲重盟令單子劉子復歸</small>殺摯荒以說<small>委罪於荒</small>劉子如劉<small>歸其采邑</small>單子亡乙丑奔于平畤<small>平畤周地知王子還欲背盟故亡走</small>羣王子追之單子殺還姑發弱鬷延定稠<small>八子靈景之族因戰而殺之</small>子朝奔京<small>其黨死故</small>丙寅伐之<small>單子伐京</small>京人奔山劉子入于王城<small>子朝奔京故得入</small>辛未鞏簡公敗績于京乙亥甘平公亦敗焉<small>甘鞏二公周卿士皆為子朝所敗</small>叔鞅至自京師<small>葬景王還</small>言王室之亂也<small>經所以書</small>閔馬父曰子朝必不克其所與者天所廢也<small>閔馬父閔子馬魯大夫天所廢謂羣喪職秩者</small>

**劉子單子以王猛居于皇**<small>河南鞏縣西南有黃亭辟子朝難出居皇王猛書名未即位</small>

單子欲告急於晉秋七月戊寅以王如平畤遂如圃車次于皇<small>出次以示急戊寅七月三日經書六月誤</small>劉子如劉單子使王子處守于王城<small>王子處子猛黨守王城距子朝</small>盟百工于平宮<small>平宮平王廟</small>辛卯鄩肸伐皇<small>鄩肸子朝黨</small>大敗獲鄩肸壬辰焚諸王城之市<small>焚鄩肸</small>八月辛酉司徒醜以王師敗績于前城<small>醜悼王司徒前城子朝所得邑</small>百工叛<small>司徒醜敗故</small>己巳伐單氏之宮敗焉<small>百工伐單氏為單氏所敗</small>庚午反伐之<small>單氏反伐百工</small>辛未伐東圉<small>百工所在洛陽東南有圉鄉</small>

**秋劉子單子以王猛入于王城**<small>王城郟鄏今河南縣晉助猛故得還王都</small>

冬十月丁巳晉籍談荀躒帥九州之戎<small>九州戎陸渾戎十七年滅屬晉州鄉屬也五州為鄉</small>及焦瑕溫原之師<small>焦瑕溫原晉四邑</small>以納王于王城<small>丁巳在十月經書秋誤</small>庚申單子劉蚠以王師敗績于郊<small>為子朝之黨所敗</small>前城人敗陸渾于社<small>前城子朝衆社周地</small>

**冬十月王子猛卒**<small>未即位故不言崩</small>

十一月乙酉王子猛卒<small>乙酉在十一月經書十月誤雖未即位周人謚曰悼王</small>不成喪也<small>釋所以不稱王崩</small>己丑敬王即位<small>敬王王子猛母弟王子匄</small>館于子旅氏<small>子旅周大夫</small>

**十有二月癸酉朔日有食之**<small>無傳此月有庚戌又以長歷推校前後當為癸卯朔書癸酉誤</small>

十二月庚戌晉籍談荀躒賈辛司馬督<small>司馬烏</small>帥師軍于陰<small>籍談所軍</small>于侯氏<small>荀躒所軍</small>于谿泉<small>賈辛所軍鞏縣西南有明谿泉</small>次于社<small>司馬督所次</small>王師軍于氾于解次于任人<small>王師分在三邑洛陽西南有大解小解</small>閏月晉箕遺樂徵右行詭濟師取前城<small>三子晉大夫濟師渡伊洛</small>軍其東南王師軍于京楚辛丑伐京毀其西南<small>京楚子朝所在</small>

### 昭二十三年 <small>前五一九</small> {#-519}

**二十有三年春王正月==晉人圍郊==**<small>討子朝也郊周邑圍郊在叔鞅卒前經書後從赴</small>

二十三年春王正月壬寅朔二師圍郊<small>二師王師晉師也王師不書不以告</small>癸卯郊鄩潰<small>河南鞏縣西南有地名鄩中郊鄩二邑皆子朝所得</small>丁未晉師在平陰王師在澤邑<small>平陰今河陰縣</small>王使告間<small>子朝敗故</small>庚戌還<small>晉師還</small>

---

**叔孫婼如晉**<small>謝取邾師</small>

邾人城翼<small>翼邾邑</small>還將自離姑<small>離姑邾邑從離姑則道徑魯之武城</small>公孫鉏曰魯將御我<small>鉏邾大夫</small>欲自武城還循山而南<small>至武城而還依山南行不欲過武城</small>徐鉏丘弱茅地<small>三子邾大夫</small>曰道下遇雨將不出是不歸也<small>謂此山道下濕</small>遂自離姑<small>遂過武城</small>武城人塞其前<small>以兵塞其前道</small>斷其後之木而弗殊邾師過之乃推而蹷之遂取邾師獲鉏弱地<small>取邾師不書非公命</small>邾人愬于晉晉人來討叔孫婼如晉

**癸丑叔鞅卒<small>無傳</small>晉人執我行人叔孫婼<small>稱行人譏晉執使人</small>~~晉人圍郊~~**

晉人執之書曰晉人執我行人叔孫婼言使人也<small>嫌外內異故重發傳</small>晉人使與邾大夫坐<small>坐訟曲直</small>叔孫曰列國之卿當小國之君固周制也<small>在禮卿得會伯子男故曰當小國之君</small>邾又夷也<small>邾雜有東夷之風</small>寡君之命介子服回在<small>子服回魯大夫為叔孫之介副</small>請使當之不敢廢周制故也乃不果坐韓宣子使邾人聚其衆將以叔孫與之<small>與邾使執之</small>叔孫聞之去衆與兵而朝<small>示欲以身死</small>士彌牟謂韓宣子<small>彌牟士景伯</small>曰子弗良圖而以叔孫與其讎叔孫必死之魯亡叔孫必亡邾邾君亡國將焉歸<small>時邾君在晉若亡國無所歸將益晉憂</small>子雖悔之何及所謂盟主討違命也若皆相執焉用盟主<small>聽邾衆取叔孫是為諸侯皆得輒相執</small>乃弗與使各居一館<small>分別叔孫子服回</small>士伯聽其辭而愬諸宣子乃皆執之<small>二子辭不屈故士伯愬而執之</small>士伯御叔孫從者四人過邾館以如吏<small>欲使邾人見叔孫之屈辱</small>先歸邾子士伯曰以芻蕘之難從者之病將館子於都<small>都別都謂箕也</small>叔孫旦而立期焉<small>立待命也從旦至旦為期</small>乃館諸箕舍子服昭伯於他邑<small>別囚之</small>

范獻子求貨於叔孫使請冠焉<small>以求冠為辭</small>取其冠法而與之兩冠曰盡矣<small>既送作冠模法又進二冠以與之偽若不解其意</small>為叔孫故申豐以貨如晉<small>欲行貨以免叔孫</small>叔孫曰見我吾告女所行貨見而不出<small>留申豐不使得出不欲以貨免</small>吏人之與叔孫居於箕者請其吠狗弗與及將歸殺而與之食之<small>示不愛</small>叔孫所館者雖一日必葺其牆屋<small>葺補治之</small>去之如始至<small>不以當去而有所毀壞</small>

---

夏四月乙酉單子取訾劉子取牆人直人<small>三邑屬子朝者訾在河南鞏縣西南</small>

---

**夏六月蔡侯東國卒于楚**<small>無傳未同盟而赴以名</small>

---

六月壬午王子朝入于尹<small>自京入尹氏之邑</small>癸未尹圉誘劉佗殺之<small>尹圉尹文公也劉佗劉蚠族敬王黨</small>丙戌單子從阪道劉子從尹道伐尹單子先至而敗劉子還<small>單子敗故</small>己丑召伯奐南宮極以成周人戍尹<small>二子周卿士子朝黨奐召莊公</small>庚寅單子劉子樊齊以王如劉<small>辟子朝出居劉子邑</small>甲午王子朝入于王城次于左巷<small>近東城</small>秋七月戊申鄩羅納諸莊宮<small>鄩羅周大夫鄩肸之子</small>尹辛敗劉師于唐<small>尹辛尹氏族唐周地</small>丙辰又敗諸鄩甲子尹辛取西闈<small>西闈周地</small>丙寅攻蒯蒯潰<small>河南縣西南蒯鄉是也於是敬王居狄泉尹氏立子朝</small>

---

**秋七月莒子庚輿來奔**

莒子庚輿虐而好劒苟鑄劒必試諸人國人患之又將叛齊烏存帥國人以逐之<small>烏存莒大夫</small>庚輿將出聞烏存執殳而立於道左懼將止死<small>殳長丈二而無刃</small>苑羊牧之曰君過之<small>牧之亦莒大夫</small>烏存以力聞可矣何必以弒君成名遂來奔齊人納郊公<small>郊公著丘公之子十四年奔齊</small>

---

**戊辰吳敗頓胡沈蔡陳許之師于雞父**<small>不書楚楚不戰也雞父楚地安豐縣南有雞備亭</small>胡子髡沈子逞滅<small>國雖存君死曰滅</small>獲陳夏齧<small>大夫死生通曰獲夏齧徵舒玄孫</small>

吳人伐州來楚薳越帥師<small>令尹以疾從戎故薳越攝其事</small>及諸侯之師奔命救州來吳人禦諸鍾離子瑕卒楚師熸<small>子瑕即令尹不起所疾也吳楚之間謂火滅為熸軍之重主喪亡故其軍人無復氣勢</small>吳公子光曰諸侯從於楚者衆而皆小國也畏楚而不獲已是以來吾聞之曰作事威克其愛雖小必濟<small>克勝也軍事尚威</small>胡沈之君幼而狂<small>性無常</small>陳大夫齧壯而頑頓與許蔡疾楚政楚令尹死其師熸帥賤多寵政令不壹<small>帥賤薳越非正卿也軍多寵人政令不壹於越</small>七國同役而不同心<small>七國楚頓胡沈蔡陳許</small>帥賤而不能整無大威命楚可敗也若分師先以犯胡沈與陳必先奔三國敗諸侯之師乃搖心矣諸侯乖亂楚必大奔請先者去備薄威<small>示之以不整以誘之</small>後者敦陳整旅<small>敦厚也</small>吳子從之戊辰晦戰于雞父<small>七月二十九日違兵忌晦戰擊楚所不意</small>吳子以罪人三千先犯胡沈與陳<small>囚徒不習戰以示不整</small>三國爭之吳為三軍以繫於後中軍從王<small>從吳王</small>光帥右掩餘帥左<small>掩餘吳王壽夢子</small>吳之罪人或奔或止三國亂吳師擊之三國敗獲胡沈之君及陳大夫舍胡沈之囚使奔許與蔡頓曰吾君死矣師譟而從之三國奔<small>三國許蔡頓</small>楚師大奔書曰胡子髡沈子逞滅獲陳夏齧君臣之辭也<small>國君社稷之主與宗廟共其存亡者故稱滅大夫輕故曰獲獲得也</small>不言戰楚未陳也<small>嫌與陳例相涉故重發之</small>

---

**天王居于狄泉<small>敬王辟子朝也狄泉今洛陽城內大倉西南池水也時在城外</small>尹氏立王子朝<small>尹氏周世卿也書尹氏立子朝明非周人所欲立</small>八月乙未地震**

八月丁酉南宮極震<small>經書乙未地動魯地也丁酉南宮極震周地亦震也為屋所壓而死</small>萇弘謂劉文公曰君其勉之先君之力可濟也<small>文公劉蚠也先君謂蚠之父獻公也獻公亦欲立子猛未及而卒</small>周之亡也其三川震<small>謂幽王時也三川涇渭洛水也地動川岸崩</small>今西王之大臣亦震天弃之矣<small>子朝在王城故謂西王</small>東王必大克<small>敬王居狄泉在王城之東故曰東王</small>

---

楚大子建之母在郹<small>郹郹陽也平王娶秦女廢大子建故母歸其家</small>召吳人而啟之冬十月甲申吳大子諸樊入郹<small>諸樊吳王僚之大子</small>取楚夫人與其寶器以歸楚司馬薳越追之不及將死衆曰請遂伐吳以儌之<small>儌要其勝負</small>薳越曰再敗君師死且有罪<small>此年秋敗於雞父設往復敗為再敗</small>亡君夫人不可以莫之死也乃縊於薳澨<small>薳澨楚地</small>

---

**冬公如晉至河有疾乃復**

公為叔孫故如晉及河有疾而復<small>此年春晉為邾人執叔孫故公如晉謝之</small>

---

楚囊瓦為令尹<small>囊瓦子囊之孫子常也代陽匄</small>城郢<small>楚用子囊遺言已築郢城矣今畏吳復增脩以自固</small>沈尹戌曰子常必亡郢苟不能衞城無益也古者天子守在四夷<small>德及遠</small>天子卑守在諸侯<small>政卑損</small>諸侯守在四鄰<small>鄰國為之守</small>諸侯卑守在四竟<small>裁自完</small>慎其四竟結其四援<small>結四鄰之國為援助</small>民狎其野<small>狎安習也</small>三務成功<small>春夏秋三時之務</small>民無內憂而又無外懼國焉用城今吳是懼而城於郢守已小矣卑之不獲能無亡乎<small>不獲守四竟</small>昔梁伯溝其公宮而民潰<small>在僖十八年</small>民弃其上不亡何待夫正其疆埸脩其土田險其走集<small>走集邊竟之壘壁</small>親其民人明其伍候<small>使民有部伍相為候望</small>信其鄰國慎其官守守其交禮<small>交接之禮</small>不僭不貪不懦不耆<small>懦弱也耆強也</small>完其守備以待不虞又何畏矣詩曰無念爾祖聿脩厥德<small>詩大雅無念念也聿述也義取念祖考則述治其德以顯之</small>無亦監乎若敖蚡冒至于武文<small>四君皆楚先君之賢者</small>土不過同<small>方百里為一同言未滿一圻</small>慎其四竟猶不城郢今土數圻<small>方千里為圻</small>而郢是城不亦難乎<small>言守若是難以為安也為定四年吳入楚傳</small>

---

### 昭二十四年 <small>前五一八</small> {#-518}

二十四年春王正月辛丑召簡公南宮嚚以甘桓公見王子朝<small>簡公召莊公之子召伯盈也嚚南宮極之子桓公甘平公之子</small>劉子謂萇弘曰甘氏又往矣對曰何害同德度義<small>度謀也言唯同心同德則能謀義子朝不能於我無害</small>大誓曰紂有億兆夷人亦有離德<small>言紂衆億兆兼有四夷不能同德終敗亡</small>余有亂十人同心同德<small>武王言我有治臣十人雖少同心也今大誓無此語</small>此周所以興也君其務德無患無人戊午王子朝入于鄔<small>緱氏西南有鄔聚言子朝稍強</small>

---

**二十有四年春王二月丙戌仲孫貜卒**<small>無傳孟僖子也</small>

---

**婼至自晉**<small>喜得赦歸故書至</small>

晉士彌牟逆叔孫于箕<small>將禮而歸之</small>叔孫使梁其踁待于門內<small>踁叔孫家臣</small>曰余左顧而欬乃殺之<small>疑士伯來殺己故謀殺之</small>右顧而笑乃止叔孫見士伯士伯曰寡君以為盟主之故是以久子<small>久執子以謝邾</small>不腆敝邑之禮將致諸從者使彌牟逆吾子叔孫受禮而歸二月婼至自晉尊晉也<small>貶婼族所以尊晉婼行人故不言罪己</small>

---

三月庚戌晉侯使士景伯涖問周故<small>涖臨也就問子朝敬王知誰曲直</small>士伯立于乾祭而問於介衆<small>乾祭王城北門介大也</small>晉人乃辭王子朝不納其使<small>衆言子朝曲故</small>

---

**夏五月乙未朔日有食之**

夏五月乙未朔日有食之梓慎曰將水<small>陰勝陽故曰將水</small>昭子曰旱也日過分而陽猶不克克必甚能無旱乎<small>過春分陽氣盛時而不勝陰陽將猥出故為旱</small>陽不克莫將積聚也<small>陽氣莫然不動乃將積聚</small>

---

六月壬申王子朝之師攻瑕及杏皆潰<small>瑕杏敬王邑</small>

鄭伯如晉子大叔相見范獻子獻子曰若王室何對曰老夫其國家不能恤敢及王室抑人亦有言曰嫠不恤其緯<small>嫠寡婦也織者常苦緯少寡婦所宜憂</small>而憂宗周之隕為將及焉<small>恐禍及己</small>今王室實蠢蠢焉<small>蠢蠢動擾貌</small>吾小國懼矣然大國之憂也吾儕何知焉吾子其早圖之詩曰缾之罄矣惟罍之恥<small>詩小雅罍大器缾小器常禀於罍者而所受罄盡則罍為無餘故恥之</small>王室之不寧晉之恥也獻子懼而與宣子圖之<small>宣子韓起</small>乃徵會於諸侯期以明年<small>為明年會黃父傳</small>

---

**秋八月大雩**

秋八月大雩旱也<small>終如叔孫之言</small>

---

**丁酉杞伯郁釐卒**<small>無傳未同盟而赴以名丁酉九月五日有日無月</small>

---

冬十月癸酉王子朝用成周之寶珪于河<small>禱河求福</small>甲戌津人得諸河上<small>珪自出水</small>陰不佞以溫人南侵<small>不佞敬王大夫晉以溫兵助敬王南侵子朝</small>拘得玉者取其玉將賣之則為石王定而獻之<small>不佞獻王</small>與之東訾<small>喜得玉故與之邑鞏縣西南訾城是也</small>

---

**冬吳滅巢**<small>楚邑也書滅用大師</small>

楚子為舟師以略吳疆<small>略行也行吳界將侵之</small>沈尹戌曰此行也楚必亡邑不撫民而勞之吳不動而速之<small>速召也</small>吳踵楚<small>躡楚踵跡</small>而疆埸無備邑能無亡乎越大夫胥犴勞王於豫章之汭<small>汭水曲</small>越公子倉歸王乘舟<small>歸遺也</small>倉及壽夢帥師從王<small>壽夢越大夫</small>王及圉陽而還<small>圉陽楚地</small>吳人踵楚而邊人不備遂滅巢及鍾離而還<small>鍾離不書告敗略</small>

沈尹戌曰亡郢之始於此在矣王壹動而亡二姓之帥<small>二姓之帥守巢鍾離大夫</small>幾如是而不及郢詩曰誰生厲階至今為梗<small>詩大雅厲惡階道梗病也</small>其王之謂乎<small>為定四年吳入郢傳</small>

---

**葬杞平公**<small>無傳</small>

---

### 昭二十五年 <small>前五一七</small> {#-517}

**二十有五年春叔孫婼如宋**

二十五年春叔孫婼聘于宋桐門右師見之<small>右師樂大心居桐門</small>語卑宋大夫而賤司城氏<small>司城樂氏之大宗也卑賤謂其才德薄</small>昭子告其人曰右師其亡乎君子貴其身而後能及人是以有禮<small>唯禮可以貴身貴身故尚禮</small>今夫子卑其大夫而賤其宗是賤其身也<small>賤人人亦賤己</small>能有禮乎無禮必亡<small>為定十年樂大心出奔傳</small>宋公享昭子賦新宮<small>逸詩</small>昭子賦車轄<small>詩小雅周人思得賢女以配君子昭子將為季孫迎宋公女故賦之</small>明日宴飲酒樂宋公使昭子右坐<small>坐宋公右以相近言改禮坐</small>語相泣也樂祁佐<small>助宴禮</small>退而告人曰今茲君與叔孫其皆死乎吾聞之哀樂<small>可樂而哀</small>而樂哀<small>可哀而樂</small>皆喪心也心之精爽是謂魂魄魂魄去之何以能久<small>為此冬叔孫宋公卒傳</small>

季公若之姊為小邾夫人<small>平子庶姑與公若同母故曰公若姊</small>生宋元夫人<small>宋元夫人平子之外姊</small>生子以妻季平子昭子如宋聘且逆之<small>平子人臣而因卿逆季氏強橫</small>公若從<small>從昭子</small>謂曹氏勿與魯將逐之<small>曹氏宋元夫人</small>曹氏告公公告樂祁樂祁曰與之如是魯君必出政在季氏三世矣<small>文子武子平子</small>魯君喪政四公矣<small>宣成襄昭</small>無民而能逞其志者未之有也國君是以鎮撫其民詩曰人之云亡心之憂矣<small>詩大雅言無人則憂患至</small>魯君失民矣焉得逞其志靖以待命猶可動必憂<small>為下公孫傳</small>

---

**夏叔詣會晉趙鞅宋樂大心衞北宮喜鄭游吉曹人邾人滕人薛人小邾人于黃父**

夏會于黃父謀王室也<small>王室有子朝亂謀定之</small>趙簡子令諸侯之大夫<small>簡子趙鞅</small>輸王粟具戍人曰明年將納王<small>納王於王城</small>

子大叔見趙簡子簡子問揖讓周旋之禮焉對曰是儀也非禮也簡子曰敢問何謂禮對曰吉也聞諸先大夫子產曰夫禮天之經也<small>經者道之常</small>地之義也<small>義者利之宜</small>民之行也<small>行者人所履</small>天地之經而民實則之則天之明<small>日月星辰天之明也</small>因地之性<small>高下剛柔地之性也</small>生其六氣<small>謂陰陽風雨晦明</small>用其五行<small>金木水火土</small>氣為五味<small>酸鹹辛苦甘</small>發為五色<small>青黃赤白黑發見也</small>章為五聲<small>宮商角徵羽</small>淫則昏亂民失其性<small>滋味聲色過則傷性</small>是故為禮以奉之<small>制禮以奉其性</small>為六畜<small>馬牛羊雞犬豕</small>五牲<small>麋鹿麏狼兔</small>三犧<small>祭天地宗廟三者謂之犧</small>以奉五味為九文<small>謂山龍華蟲藻火粉米黼黻也華若草華藻水草火畫火粉米若白米黼若斧黻若兩己相戾傳曰火龍黼黻昭其文也</small>六采<small>畫繢之事雜用天地四方之色青與白赤與黑玄與黃皆相次謂之六色</small>五章以奉五色<small>青與赤謂之文赤與白謂之章白與黑謂之黼黑與青謂之黻五色備謂之繡集此五章以奉成五色之用</small>為九歌八風七音六律以奉五聲<small>解見二十年</small>為君臣上下以則地義<small>君臣有尊卑法地有高下</small>為夫婦外內以經二物<small>夫治外婦治內各治其物</small>為父子兄弟姑姊甥舅昏媾姻亞以象天明<small>六親和睦以事嚴父若衆星之共辰極也妻父曰昏重昏曰媾壻父曰姻兩壻相謂曰亞</small>為政事庸力行務以從四時<small>在君為政在臣為事民功曰庸治功曰力行其德教務其時要禮之本也</small>為刑罰威獄使民畏忌以類其震曜殺戮<small>雷震電曜天之威也聖人作刑獄以象類之</small>為溫慈惠和以效天之生殖長育民有好惡喜怒哀樂生于六氣<small>此六者皆稟陰陽風雨晦明之氣</small>是故審則宜類以制六志<small>為禮以制好惡喜怒哀樂六志使不過節</small>哀有哭泣樂有歌舞喜有施舍怒有戰鬭喜生於好怒生於惡是故審行信令禍福賞罰以制死生生好物也死惡物也好物樂也惡物哀也哀樂不失乃能協于天地之性是以長久<small>協和也</small>簡子曰甚哉禮之大也對曰禮上下之紀天地之經緯也<small>經緯錯居以相成者</small>民之所以生也是以先王尚之故人之能自曲直以赴禮者謂之成人大不亦宜乎<small>曲直以弼其性</small>簡子曰鞅也請終身守此言也<small>鞅能守此言故終免於晉陽之難</small>

宋樂大心曰我不輸粟我於周為客<small>二王後為賓客</small>若之何使客晉士伯曰自踐土以來<small>踐土在[僖二十八年](../05/#-632)</small>宋何役之不會而何盟之不同曰同恤王室子焉得辟之子奉君命以會大事而宋背盟無乃不可乎右師不敢對受牒而退<small>右師樂大心</small>士伯告簡子曰宋右師必亡奉君命以使而欲背盟以干盟主無不祥大焉<small>言不善無大此者為定十年宋樂大心出奔傳</small>

---

**有鸜鵒來巢**<small>此鳥穴居不在魯界故曰來巢非常故書</small>

有鸜鵒來巢書所無也師己曰異哉吾聞文成之世童謠有之<small>師己魯大夫</small>曰鸜之鵒之公出辱之<small>言鸜鵒來則公出辱也</small>鸜鵒之羽公在外野往饋之馬<small>饋遺也</small>鸜鵒跦跦公在乾侯<small>跦跦跳行貌</small>徵褰與襦<small>褰袴</small>鸜鵒之巢遠哉遙遙裯父喪勞宋父以驕<small>裯父昭公死外故喪勞宋父定公代立故以驕</small>鸜鵒鸜鵒往歌來哭<small>昭公生出歌死還哭</small>童謠有是今鸜鵒來巢其將及乎<small>將及禍也</small>

---

**秋七月上辛大雩季辛又雩**<small>季辛下旬之辛也言又重上事</small>

秋書再雩旱甚也

---

**九月己亥公孫于齊次于陽州**<small>諱奔故曰孫若自孫讓而去位者陽州齊魯竟上邑未敢直前故次于竟</small>齊侯唁公于野井<small>濟南祝阿縣東有野井亭齊侯來唁公公不敢遠勞故逆之往至野井</small>

初季公鳥娶妻於齊鮑文子生甲<small>公鳥季公亥之兄平子庶叔父</small>公鳥死季公亥與公思展與公鳥之臣申夜姑相其室<small>公亥即公若也展季氏族相治也</small>及季姒與饔人檀通<small>季姒公鳥妻鮑文子女饔人食官</small>而懼乃使其妾抶己以示秦遄之妻<small>秦遄魯大夫妻公鳥妹秦姬也</small>曰公若欲使余余不可而抶余又訴於公甫<small>公甫平子弟</small>曰展與夜姑將要余<small>要劫我以非禮</small>秦姬以告公之<small>公之亦平子弟</small>公之與公甫告平子平子拘展於卞而執夜姑將殺之公若泣而哀之曰殺是是殺余也將為之請平子使豎勿內日中不得請有司逆命<small>執夜姑之有司欲迎受殺生之命</small>公之使速殺之故公若怨平子季郈之雞鬭<small>季平子郈昭伯二家相近故雞鬭</small>季氏介其雞<small>擣芥子播其羽也或曰以膠沙播之為介雞</small>郈氏為之金距平子怒<small>怒其不下己</small>益宮於郈氏<small>侵郈氏室以自益</small>且讓之<small>讓責也</small>故郈昭伯亦怨平子臧昭伯之從弟會<small>昭伯臧為子</small>為讒於臧氏而逃於季氏臧氏執旃平子怒拘臧氏老將禘於襄公萬者二人其衆萬於季氏<small>禘祭也萬舞也於禮公當三十六人</small>臧孫曰此之謂不能庸先君之廟<small>不能用禮也蓋襄公別立廟</small>大夫遂怨平子

公若獻弓於公為<small>公為昭公子務人</small>且與之出射於外而謀去季氏公為告公果公賁<small>果賁皆公為弟</small>公果公賁使侍人僚柤告公公寢將以戈擊之乃走公曰執之亦無命也<small>獨言執之無勑命</small>懼而不出數月不見公不怒又使言公執戈以懼之乃走又使言公曰非小人之所及也<small>謂僚柤為小人</small>公果自言公以告臧孫臧孫以難<small>言難逐</small>告郈孫郈孫以可勸告子家懿伯<small>子家羈莊公之玄孫</small>懿伯曰讒人以君儌幸事若不克君受其名<small>受惡名</small>不可為也舍民數世以求克事不可必也且政在焉其難圖也公退之<small>退使去</small>辭曰臣與聞命矣言若洩臣不獲死乃館於公<small>恐受洩命之罪故留公宮以自明</small>叔孫昭子如闞<small>闞魯邑</small>公居於長府<small>官府名</small>九月戊戌伐季氏殺公之于門遂入之平子登臺而請曰君不察臣之罪使有司討臣以干戈臣請待於沂上以察罪弗許<small>魯城南自有沂水平子欲出城待罪也大沂水出蓋縣南至下邳入泗</small>請囚于費弗許請以五乘亡弗許子家子曰君其許之政自之出久矣隱民多取食焉<small>隱約窮困</small>為之徒者衆矣日入慝作弗可知也<small>慝姦惡也日冥姦人將起叛君助季氏不可知</small>衆怒不可蓄也<small>季氏衆</small>蓄而弗治將薀<small>薀積也</small>薀蓄民將生心生心同求將合<small>與季氏同求叛君者</small>君必悔之弗聽郈孫曰必殺之公使郈孫逆孟懿子<small>懿子仲孫何忌</small>叔孫氏之司馬鬷戾言於其衆曰若之何莫對<small>衆疑所助</small>又曰我家臣也不敢知國凡有季氏與無於我孰利皆曰無季氏是無叔孫氏也鬷戾曰然則救諸帥徒以往陷西北隅以入<small>陷公圍也</small>公徒釋甲執冰而踞<small>言無戰心也冰犢丸蓋或云犢丸是箭筩其蓋可以取飲</small>遂逐之<small>逐公徒</small>孟氏使登西北隅以望季氏見叔孫氏之旌以告孟氏執郈昭伯殺之于南門之西遂伐公徒子家子曰諸臣偽劫君者而負罪以出君止<small>使若非君本意者君自可止不出</small>意如之事君也不敢不改<small>意如季平子名</small>公曰余不忍也與臧孫如墓謀<small>辭先君且謀所奔</small>遂行

己亥公孫于齊次于陽州齊侯將唁公于平陰公先至于野井齊侯曰寡人之罪也使有司待于平陰為近故也<small>齊侯自咎本不勑有司遠詣陽州而欲近會于平陰故令魯侯過共先至野井遠見迎逆自咎以謝公</small>書曰公孫于齊次于陽州齊侯唁公于野井禮也將求於人則先下之禮之善物也<small>物事也謂先往至野井</small>齊侯曰自莒疆以西請致千社<small>二十五家為社千社二萬五千家欲以給公</small>以待君命<small>待君伐季氏之命</small>寡人將帥敝賦以從執事唯命是聽君之憂寡人之憂也公喜子家子曰天祿不再天若胙君不過周公以魯足矣失魯而以千社為臣誰與之立<small>為齊臣</small>且齊君無信不如早之晉弗從臧昭伯率從者將盟載書曰勠力壹心好惡同之信罪之有無<small>信明也處者有罪從者無罪</small>繾綣從公無通外內<small>繾綣不離散</small>以公命示子家子子家子曰如此吾不可以盟羈也不佞不能與二三子同心而以為皆有罪<small>從者陷君留者逐君皆有罪也</small>或欲通外內且欲去君<small>去君偽負罪出奔不必繾綣從公</small>二三子好亡而惡定焉可同也陷君於難罪孰大焉通外內而去君君將速入弗通何為而何守焉乃不與盟<small>何必守公</small>

**冬十月戊辰叔孫婼卒**<small>公不與小斂而書日者公在外非無恩</small>

昭子自闞歸見平子平子稽顙曰子若我何昭子曰人誰不死子以逐君成名子孫不忘不亦傷乎將若子何平子曰苟使意如得改事君所謂生死而肉骨也昭子從公于齊與公言子家子命適公館者執之<small>恐從者知叔孫謀</small>公與昭子言於幄內曰將安衆而納公<small>昭子請歸安衆</small>公徒將殺昭子伏諸道<small>伏兵</small>左師展告公公使昭子自鑄歸<small>辟伏兵</small>平子有異志<small>不欲復納公</small>冬十月辛酉昭子齊於其寢使祝宗祈死戊辰卒<small>恥為平子所欺因祈而自殺</small>左師展將以公乘馬而歸公徒執之<small>展魯大夫欲與公俱輕歸</small>

---

壬申尹文公涉于鞏焚東訾弗克<small>文公子朝黨於鞏縣涉洛水也東訾敬王邑</small>

---

**十有一月己亥宋公佐卒于曲棘**<small>陳留外黃縣城中有曲棘里宋地未同盟而赴以名</small>

十一月宋元公將為公故如晉<small>請納公</small>夢大子欒即位於廟己與平公服而相之<small>平公元公父</small>旦召六卿公曰寡人不佞不能事父兄<small>父兄謂華向</small>以為二三子憂寡人之罪也若以羣子之靈獲保首領以沒唯是楄柎所以藉幹者<small>楄柎棺中笭牀也幹骸骨也</small>請無及先君<small>欲自貶損</small>仲幾對曰君若以社稷之故私降昵宴羣臣弗敢知<small>昵近也降昵宴謂損親近聲樂飲食之事</small>若夫宋國之法死生之度先君有命矣羣臣以死守之弗敢失隊臣之失職常刑不赦臣不忍其死君命祗辱<small>言君命必不行祗適也</small>宋公遂行己亥卒于曲棘<small>為明年梁丘據語起本</small>

---

**十有二月齊侯取鄆**<small>取鄆以居公也</small>

十二月庚辰齊侯圍鄆<small>欲取以居公不書圍鄆人自服不成圍</small>

---

初臧昭伯如晉臧會竊其寶龜僂句<small>僂句龜所出地名</small>以卜為信與僭僭吉<small>僭不信也</small>臧氏老將如晉問<small>問昭伯起居</small>會請往<small>代家老行</small>昭伯問家故盡對<small>故事也</small>及內子與母弟叔孫則不對<small>內子昭伯妻不對若有他故</small>再三問不對歸及郊會逆問又如初<small>又不對</small>至次於外而察之皆無之執而戮之逸奔郈郈魴假使為賈正焉<small>郈在東平無鹽縣東南魴假郈邑大夫賈正掌貨物使有常價若市吏</small>計於季氏<small>送計簿於季氏</small>臧氏使五人以戈楯伏諸桐汝之閭<small>桐汝里名</small>會出逐之反奔執諸季氏中門之外平子怒曰何故以兵入吾門拘臧氏老季臧有惡<small>相怨惡</small>及昭伯從公平子立臧會<small>立以為臧氏後</small>會曰僂句不余欺也<small>傳言卜筮之驗善惡由人</small>

---

楚子使薳射城州屈復茄人焉<small>還復茄人於州屈</small>城丘皇遷訾人焉<small>移訾人於丘皇</small>使熊相禖郭巢季然郭卷<small>使二大夫為巢卷築郭也卷城在南陽葉縣南</small>子大叔聞之曰楚王將死矣使民不安其土民必憂憂將及王弗能久矣<small>為明年楚子居卒傳</small>

---

### 昭二十六年 <small>前五一六</small> {#-516}

二十六年春王正月庚申齊侯取鄆<small>前年已取鄆至是乃發傳者為公處鄆起</small>

---

**二十有六年春王正月葬宋元公**<small>三月而葬速</small>

葬宋元公如先君禮也<small>善宋人違命以合禮</small>

---

**三月公至自齊居于鄆**

三月公至自齊處于鄆言魯地也<small>入魯竟故書至猶在外故書地</small>

**夏公圍成**<small>成孟氏邑不書齊師帥賤衆少重在公</small>

夏齊侯將納公命無受魯貨申豐從女賈<small>豐賈二人皆季氏家臣</small>以幣錦二兩<small>二丈為一端二端為一兩所謂匹也二兩二匹</small>縳一如瑱<small>瑱充耳縳卷也急卷使如充耳易懷藏</small>適齊師謂子猶之人高齮<small>齮子猶家臣子猶梁丘據</small>能貨子猶為高氏後粟五千庾<small>言若能為我行貨於子猶當為請使得為高氏後又當致粟五千庾庾十六斗凡八千斛</small>高齮以錦示子猶子猶欲之齮曰魯人買之百兩一布以道之不通先入幣財<small>言魯人買此甚多布陳之以百兩為數</small>子猶受之言於齊侯曰羣臣不盡力于魯君者非不能事君也<small>欲行其說故先示欲盡力納魯君</small>然據有異焉<small>異猶怪也</small>宋元公為魯君如晉卒於曲棘叔孫昭子求納其君無疾而死不知天之弃魯邪抑魯君有罪於鬼神故及此也君若待于曲棘使羣臣從魯君以卜焉<small>卜知可伐否</small>若可師有濟也君而繼之茲無敵矣若其無成君無辱焉齊侯從之使公子鉏帥師從公<small>鉏齊大夫</small>

成大夫公孫朝謂平子曰有都以衞國也請我受師許之<small>以成邑禦齊師</small>請納質<small>恐見疑</small>弗許曰信女足矣告於齊師曰孟氏魯之敝室也<small>敝壞也</small>用成已甚弗能忍也請息肩于齊<small>公孫朝詐齊師言欲降使來取成</small>齊師圍成成人伐齊師之飲馬于淄者曰將以厭衆<small>以厭衆心不欲使知已降也淄水出泰山梁父縣西北入汶</small>魯成備而後告曰不勝衆<small>告齊言衆不欲降己不能勝</small>師及齊師戰于炊鼻<small>季氏師距公非公命則不書炊鼻魯地</small>齊子淵捷從洩聲子<small>聲子魯大夫</small>射之中楯瓦<small>瓦楯脊</small>繇朐汏輈匕入者三寸<small>入楯瓦也朐車軛輈車轅繇過也汏矢激匕矢鏃也</small>聲子射其馬斬鞅殪<small>殪死也</small>改駕人以為鬷戾也而助之<small>人魯人也鬷戾叔孫氏司馬</small>子車曰齊人也<small>子車即淵捷</small>將擊子車子車射之殪其御曰又之<small>又欲使射餘人</small>子車曰衆可懼也而不可怒也子囊帶從野洩叱之<small>囊帶齊大夫野洩即聲子</small>洩曰軍無私怒報乃私也將亢子<small>欲以公戰禦之不欲私報其叱</small>又叱之<small>子囊復叱之</small>亦叱之<small>野洩亦叱也言齊無戰心但相叱</small>冉豎射陳武子中手<small>冉豎季氏臣</small>失弓而罵<small>武子罵</small>以告平子曰有君子白皙鬒鬚眉甚口平子曰必子彊也無乃亢諸<small>子彊武子字</small>對曰謂之君子何敢亢之<small>偽言不敢違季氏</small>林雍羞為顏鳴右下<small>皆魯人羞為右故下車戰</small>苑何忌取其耳<small>何忌齊大夫不欲殺雍但截其耳以辱之</small>顏鳴去之<small>其右見獲懼而去之</small>苑子之御曰視下顧<small>復欲使苑子擊其足</small>苑子刜林雍斷其足鑋而乘於他車以歸<small>鑋一足行</small>顏鳴三入齊師呼曰林雍乘<small>言魯人皆致力於季氏不以私怨而相弃</small>

---

四月單子如晉告急五月戊午劉人敗王城之師于尸氏<small>劉人劉蚠之屬王城子朝之徒尸氏在鞏縣西南偃師城</small>戊辰王城人劉人戰于施谷劉師敗績<small>施谷周地</small>

---

**秋公會齊侯莒子邾子杞伯盟于鄟陵**<small>鄟陵地闕</small>

秋盟于剸陵謀納公也<small>齊侯謀</small>

**公至自會居于鄆**<small>無傳</small>

---

七月己巳劉子以王出<small>師敗懼而出</small>庚午次于渠<small>渠周地</small>王城人焚劉<small>燒劉子邑</small>丙子王宿于褚氏<small>洛陽縣南有褚氏亭</small>丁丑王次于萑谷庚辰王入于胥靡辛巳王次于滑<small>萑谷胥靡滑皆周邑胥靡滑本鄭邑</small>晉知躒趙鞅帥師納王使女寬守闕塞<small>女寬晉大夫闕塞洛陽西南伊闕口也守之備子朝</small>

---

**九月庚申楚子居卒**<small>未同盟而赴以名</small>

九月楚平王卒令尹子常欲立子西<small>子西平王之長庶</small>曰大子壬弱其母非適也<small>壬昭王也</small>王子建實聘之子西長而好善立長則順建善則治王順國治可不務乎子西怒曰是亂國而惡君王也<small>言王子建聘之是章君王之惡</small>國有外援不可瀆也<small>外援秦也瀆慢也</small>王有適嗣不可亂也敗親速讎<small>不立壬秦將來討是速讎也</small>亂嗣不祥我受其名<small>受惡名</small>賂吾以天下吾滋不從也<small>滋益也</small>楚國何為必殺令尹令尹懼乃立昭王

---

**冬十月天王入于成周**<small>傳云天王入在子朝奔後經在前者子朝來告晚</small>尹氏召伯毛伯以王子朝奔楚<small>召伯當言召氏經誤也尹召族奔非一人故言氏書奔在王入下者王入乃告諸侯</small>

冬十月丙申王起師于滑<small>起發也</small>辛丑在郊<small>郊子朝邑</small>遂次于尸十一月辛酉晉師克鞏<small>知躒趙鞅之師</small>召伯盈逐王子朝<small>伯盈本黨子朝晉師克鞏知子朝不成更逐之而逆敬王</small>王子朝及召氏之族毛伯得尹氏固南宮嚚奉周之典籍以奔楚<small>尹召二族皆奔故稱氏重見尹固名者為後還見殺</small>陰忌奔莒以叛<small>陰忌子朝黨莒周邑</small>召伯逆王于尸及劉子單子盟<small>召伯新還故盟</small>遂軍圉澤次于隄上<small>圉澤隄上皆周地</small>癸酉王入于成周<small>成周今洛陽</small>甲戌盟于襄宮<small>襄王之廟</small>晉師使成公般戍周而還<small>般晉大夫</small>十二月癸未王入于莊宮<small>莊宮在王城</small>

王子朝使告于諸侯曰昔武王克殷成王靖四方康王息民並建母弟以蕃屏周亦曰吾無專享文武之功<small>不敢專故建母弟</small>且為後人之迷敗傾覆而溺入于難則振救之至于夷王王愆于厥身<small>夷王厲王父也愆惡疾也</small>諸侯莫不並走其望以祈王身至于厲王王心戾虐萬民弗忍居王于彘<small>不忍害王也厲王之末周人流王于彘</small>諸侯釋位以間王政<small>間猶與也去其位與治王之政事</small>宣王有志而後效官<small>宣王厲王子彘之亂宣王尚少召公虎取而長之效授也</small>至于幽王天不弔周王昏不若用愆厥位<small>幽王宣王子若順也愆失也</small>攜王奸命諸侯替之而建王嗣用遷郟鄏<small>攜王幽王少子伯服也王嗣宜臼也幽王后申姜生大子宜臼王幸褒姒生伯服欲立之而殺大子大子奔申申伯與鄫及西戎伐周戰于戲幽王死諸侯廢伯服而立宜臼是為平王東遷郟鄏</small>則是兄弟之能用力於王室也至于惠王天不靖周生穨禍心施于叔帶惠襄辟難越去王都<small>惠王平王六世孫穨惠王庶叔也莊十九年作亂惠王適鄭襄王惠王子叔帶襄王弟僖二十四年叔帶作難襄王處氾</small>則有晉鄭咸黜不端<small>黜去也晉文殺叔帶鄭厲殺子穨為王室去不端直之人</small>以綏定王家則是兄弟之能率先王之命也在定王六年秦人降妖<small>定王襄王孫定王六年魯[宣八年](../07/#-601)</small>曰周其有頾王亦克能脩其職諸侯服享二世共職<small>二世謂靈景</small>王室其有間王位諸侯不圖而受其亂災<small>間王位謂子朝也今子朝以為王猛受亂災謂楚也今子朝以為晉</small>至于靈王生而有頾<small>靈王定王孫</small>王甚神聖無惡於諸侯靈王景王克終其世<small>景王靈王子</small>今王室亂單旗劉狄剝亂天下壹行不若<small>單旗穆公也劉狄劉蚠也壹專也</small>謂先王何常之有<small>言先王無常法</small>唯余心所命其誰敢討之帥羣不弔之人<small>弔至也</small>以行亂于王室侵欲無厭規求無度貫瀆鬼神<small>貫習也瀆易也</small>慢弃刑法倍奸齊盟傲很威儀矯誣先王晉為不道是攝是贊<small>攝持也贊佐也先王謂景王</small>思肆其罔極<small>肆放也</small>茲不穀震盪播越竄在荊蠻<small>茲此也此不穀子朝自謂</small>未有攸厎<small>厎至也攸所也</small>若我一二兄弟甥舅獎順天法無助狡猾以從先王之命毋速天罰赦圖不穀<small>赦其憂而圖其難</small>則所願也敢盡布其腹心及先王之經而諸侯實深圖之昔先王之命曰王后無適則擇立長年鈞以德德鈞以卜<small>此所謂先王之經</small>王不立愛公卿無私古之制也穆后及大子壽早夭即世<small>在十五年</small>單劉贊私立少以間先王<small>間錯先王之制</small>亦唯伯仲叔季圖之<small>伯仲叔季揔謂諸侯</small>

閔馬父聞子朝之辭曰文辭以行禮也子朝干景之命遠晉之大以專其志無禮甚矣文辭何為<small>傳終王室亂</small>

---

齊有彗星<small>出齊之分野不書魯不見</small>齊侯使禳之<small>祭以禳除之</small>晏子曰無益也祗取誣焉<small>誣欺也</small>天道不謟<small>謟疑也</small>不貳其命若之何禳之且天之有彗也以除穢也君無穢德又何禳焉若德之穢禳之何損詩曰惟此文王小心翼翼昭事上帝聿懷多福厥德不回以受方國<small>詩大雅翼翼共也聿惟也回違也言文王德不違天人故四方之國歸往之</small>君無違德方國將至何患於彗詩曰我無所監夏后及商用亂之故民卒流亡<small>逸詩也言追監夏商之亡皆以亂故</small>若德回亂民將流亡祝史之為無能補也公說乃止

齊侯與晏子坐于路寢公歎曰美哉室其誰有此乎<small>景公自知德不能久有國故歎也</small>晏子曰敢問何謂也公曰吾以為在德對曰如君之言其陳氏乎陳氏雖無大德而有施於民豆區釜鍾之數其取之公也薄<small>謂以公量收</small>其施之民也厚<small>謂以私量貸</small>公厚斂焉陳氏厚施焉民歸之矣詩曰雖無德與女式歌且舞<small>詩小雅義取雖無大德要有喜說之心欲歌舞之式用也</small>陳氏之施民歌舞之矣後世若少惰陳氏而不亡則國其國也已公曰善哉是可若何對曰唯禮可以已之在禮家施不及國民不遷農不移工賈不變<small>守常業</small>士不濫<small>不失職</small>官不滔<small>滔慢也</small>大夫不收公利<small>不作福</small>公曰善哉我不能矣吾今而後知禮之可以為國也對曰禮之可以為國也久矣與天地並<small>有天地則禮義興</small>君令臣共父慈子孝兄愛弟敬夫和妻柔姑慈婦聽禮也君令而不違臣共而不貳父慈而教子孝而箴<small>箴諫也</small>兄愛而友弟敬而順夫和而義妻柔而正姑慈而從<small>從不自專</small>婦聽而婉<small>婉順也</small>禮之善物也公曰善哉寡人今而後聞此禮之上也對曰先王所稟於天地以為其民也是以先王上之<small>稟受也</small>

---

### 昭二十七年 <small>前五一五</small> {#-515}

**二十有七年春公如齊**<small>自鄆行</small>

二十七年春公如齊

**公至自齊居于鄆**

公至自齊處于鄆言在外也<small>在外邑故書地</small>

---

**夏四月吳弒其君僚**<small>僚亟戰民罷又伐楚喪故光乘間而動稱國以弒罪在僚</small>

吳子欲因楚喪而伐之<small>前年楚平王卒</small>使公子掩餘公子燭庸帥師圍潛<small>二子皆王僚母弟潛楚邑在廬江六縣西南</small>使延州來季子聘于上國<small>季子本封延陵後復封州來故曰延州來</small>遂聘于晉以觀諸侯<small>觀彊弱</small>楚莠尹然工尹麇帥師救潛<small>二尹楚官然麇其名</small>左司馬沈尹戌帥都君子與王馬之屬以濟師<small>都君子在都邑之士有復除者王馬之屬王之養馬官屬校人也濟益也</small>與吳師遇于窮令尹子常以舟師及沙汭而還<small>沙水名</small>左尹郤宛工尹壽帥師至于潛吳師不能退<small>楚師彊故吳不得退去</small>

吳公子光曰此時也弗可失也<small>欲因其師徒在外國不堪役以弒王</small>告鱄設諸曰上國有言曰不索何獲我王嗣也吾欲求之<small>光吳王諸樊子也故曰我王嗣</small>事若克季子雖至不吾廢也<small>至謂聘還</small>鱄設諸曰王可弒也母老子弱是無若我何<small>猶言我無若是何欲以老弱託光</small>光曰我爾身也<small>言我身猶爾身</small>夏四月光伏甲於堀室而享王<small>掘地為室</small>王使甲坐於道及其門<small>坐道邊至光門</small>門階戶席皆王親也夾之以鈹羞者獻體改服於門外<small>羞進食也獻體解衣</small>執羞者坐行而入<small>坐行膝行</small>執鈹者夾承之<small>承執羞者</small>及體以相授也<small>鈹及進羞者體以所食授王</small>光偽足疾入于堀室<small>恐難作王黨殺己素辟之</small>鱄設諸寘劒於魚中以進<small>全魚炙</small>抽劒刺王鈹交於胷<small>交鱄諸胷</small>遂弒王闔廬以其子為卿<small>闔廬光也以鱄諸子為卿</small>

季子至曰苟先君無廢祀民人無廢主社稷有奉國家無傾乃吾君也吾誰敢怨哀死事生以待天命非我生亂立者從之先人之道也<small>吳自諸樊以下兄弟相傳而不立適是亂由先人起也季子自知力不能討光故云爾</small>復命哭墓<small>復使命於僚墓</small>復位而待<small>復本位待光命</small>吳公子掩餘奔徐公子燭庸奔鍾吾<small>鍾吾小國</small>楚師聞吳亂而還<small>言聞吳亂明郤宛不取賂而還</small>

---

**楚殺其大夫郤宛**<small>無極楚之讒人宛所明知而信近之以取敗亡故書名罪宛</small>

郤宛直而和國人說之<small>以直事君以和接類</small>鄢將師為右領<small>右領官名</small>與費無極比而惡之<small>惡郤宛</small>令尹子常賄而信讒無極譖郤宛焉謂子常曰子惡欲飲子酒<small>子惡郤宛</small>又謂子惡令尹欲飲酒於子氏子惡曰我賤人也不足以辱令尹令尹將必來辱為惠已甚吾無以酬之若何<small>酬報獻</small>無極曰令尹好甲兵子出之吾擇焉<small>擇取以進子常</small>取五甲五兵曰寘諸門令尹至必觀之而從以酬之<small>曰無極辭</small>及饗日帷諸門左<small>張帷陳甲兵其中</small>無極謂令尹曰吾幾禍子子惡將為子不利甲在門矣子必無往且此役也<small>此春救潛之役</small>吳可以得志子惡取賂焉而還又誤羣帥使退其師曰乘亂不祥吳乘我喪我乘其亂不亦可乎令尹使視郤氏則有甲焉不往召鄢將師而告之<small>告子惡門有甲兵將害己</small>將師退遂令攻郤氏且爇之<small>爇燒也</small>子惡聞之遂自殺也國人弗爇令曰不爇郤氏與之同罪或取一編菅焉或取一秉秆焉<small>編菅苫也秉把也秆稾也</small>國人投之遂弗爇也令尹炮之<small>炮燔郤宛</small>盡滅郤氏之族黨殺陽令終與其弟完及佗<small>令終陽匄子</small>與晉陳及其子弟<small>晉陳楚大夫皆郤氏黨</small>晉陳之族呼於國曰鄢氏費氏自以為王專禍楚國弱寡王室蒙王與令尹以自利也<small>蒙欺也</small>令尹盡信之矣國將如何令尹病之<small>為下殺無極張本</small>

---

**秋晉士鞅宋樂祁犂衞北宮喜曹人邾人滕人會于扈**

秋會于扈令戍周且謀納公也宋衞皆利納公固請之范獻子取貨於季孫謂司城子梁與北宮貞子<small>子梁宋樂祁也貞子衞北宮喜</small>曰季孫未知其罪而君伐之請囚請亡於是乎不獲君又弗克而自出也夫豈無備而能出君乎季氏之復天救之也<small>復猶安也</small>休公徒之怒<small>休息也</small>而啟叔孫氏之心不然豈其伐人而說甲執冰以游叔孫氏懼禍之濫而自同於季氏天之道也魯君守齊三年而無成季氏甚得其民淮夷與之<small>淮夷魯東夷</small>有十年之備有齊楚之援<small>公雖在齊言齊不致力</small>有天之贊有民之助有堅守之心有列國之權而弗敢宣也<small>宣用也</small>事君如在國<small>書公行告公至是也</small>故鞅以為難二子皆圖國者也而欲納魯君鞅之願也請從二子以圍魯無成死之二子懼皆辭乃辭小國而以難復<small>以難納白晉君</small>

孟懿子陽虎伐鄆<small>陽虎季氏家臣伐鄆欲奪公</small>鄆人將戰子家子曰天命不慆久矣<small>慆疑也言弃君不疑</small>使君亡者必此衆也<small>言君據鄆衆以與魯戰必敗亡</small>天既禍之而自福也不亦難乎猶有鬼神此必敗也烏呼為無望也夫其死於此乎公使子家子如晉公徒敗于且知<small>且知近鄆地</small>

---

楚郤宛之難國言未已進胙者莫不謗令尹<small>進胙國中祭祀也謗詛也</small>沈尹戌言於子常曰夫左尹與中廏尹莫知其罪而子殺之以興謗讟至于今不已<small>左尹郤宛也中廏尹陽令終</small>戌也惑之仁者殺人以掩謗猶弗為也今吾子殺人以興謗而弗圖不亦異乎夫無極楚之讒人也民莫不知去朝吳<small>在十五年</small>出蔡侯朱<small>在二十一年</small>喪大子建殺連尹奢<small>在二十年</small>屏王之耳目使不聦明不然平王之溫惠共儉有過成莊無不及焉所以不獲諸侯邇無及也<small>邇近也</small>今又殺三不辜以興大謗<small>三不辜郤氏陽氏晉陳氏</small>幾及子矣子而不圖將焉用之夫鄢將師矯子之命以滅三族國之良也而不愆位<small>在位無愆過</small>吳新有君<small>光新立也</small>疆埸日駭楚國若有大事子其危哉知者除讒以自安也今子愛讒以自危也甚矣其惑也子常曰是瓦之罪敢不良圖九月己未子常殺費無極與鄢將師盡滅其族以說于國謗言乃止

---

**冬十月曹伯午卒**<small>無傳未同盟而赴以名</small>

---

**邾快來奔**<small>無傳快邾命卿也故書</small>

---

**公如齊**<small>自鄆行</small>

冬公如齊齊侯請饗之<small>設饗禮</small>子家子曰朝夕立於其朝又何饗焉其飲酒也乃飲酒使宰獻而請安<small>比公於大夫也禮君不敵臣宴大夫使宰為主獻獻爵也請安齊侯請自安不在坐也</small>子仲之子曰重為齊侯夫人曰請使重見<small>子仲魯公子憖也十二年謀逐季氏不能而奔齊今行飲酒禮而欲使重見從宴媟也</small>子家子乃以君出<small>辟齊夫人</small>

**公至自齊居于鄆**<small>無傳</small>

---

十二月晉籍秦致諸侯之戍于周魯人辭以難<small>經所以不書戍周籍秦籍談子</small>

---

### 昭二十八年 <small>前五一四</small> {#-514}

**二十有八年春王三月葬曹悼公**<small>無傳六月而葬緩</small>

---

**公如晉次于乾侯**<small>乾侯在魏郡斥丘縣晉竟內邑</small>

二十八年春公如晉將如乾侯<small>齊侯卑公故適晉</small>子家子曰有求於人而即其安人孰矜之其造於竟<small>欲使次於竟以待命</small>弗聽使請逆於晉晉人曰天禍魯國君淹恤在外君亦不使一个辱在寡人<small>一个單使</small>而即安於甥舅其亦使逆君<small>言自使齊逆君</small>使公復于竟而後逆之<small>逆著乾侯也言公不能用子家所以見辱</small>

---

**夏四月丙戌鄭伯寧卒**<small>無傳未同盟而赴以名</small>六月葬鄭定公<small>無傳三月而葬速</small>

---

晉祁勝與鄔臧通室<small>二子祁盈家臣也通室易妻</small>祁盈將執之<small>盈祁午之子</small>訪於司馬叔游<small>叔游司馬叔侯之子</small>叔游曰鄭書有之惡直醜正實蕃有徒<small>鄭書古書名也言害正直者實多徒衆</small>無道立矣子懼不免<small>言世亂讒勝</small>詩曰民之多辟無自立辟<small>詩大雅</small>姑已若何<small>姑且也已止也</small>盈曰祁氏私有討國何有焉<small>言討家臣無與國事</small>遂執之祁勝賂荀躒荀躒為之言於晉侯晉侯執祁盈<small>以其專戮</small>祁盈之臣曰鈞將皆死<small>鈞同也</small>憖使吾君聞勝與臧之死也以為快<small>憖發語之音</small>乃殺之夏六月晉殺祁盈及楊食我<small>楊叔向邑食我叔向子伯石也</small>食我祁盈之黨也而助亂故殺之遂滅祁氏羊舌氏初叔向欲娶於申公巫臣氏<small>夏姬女也</small>其母欲娶其黨叔向曰吾母多而庶鮮吾懲舅氏矣<small>言父多妾媵而庶子鮮少嫌母氏性不曠</small>其母曰子靈之妻殺三夫<small>子靈巫臣妻夏姬也三夫陳御叔楚襄老及巫臣也時巫臣已死</small>一君<small>陳靈公</small>一子<small>夏徵舒</small>而亡一國<small>陳也</small>兩卿矣<small>孔寧儀行父</small>可無懲乎吾聞之甚美必有甚惡是鄭穆少妃姚子之子子貉之妹也<small>子貉鄭靈公夷</small>子貉早死無後而天鍾美於是<small>是夏姬也鍾聚也子貉死在[宣四年](../07/#-605)</small>將必以是大有敗也昔有仍氏生女黰黑<small>有仍古諸侯也美髮為黰</small>而甚美光可以鑑<small>髮膚光色可以照人</small>名曰玄妻<small>以髮黑故</small>樂正后夔取之<small>夔舜典樂之君長</small>生伯封實有豕心貪惏無饜忿纇無期謂之封豕<small>纇戾也封大也</small>有窮后羿滅之夔是以不祀<small>羿篡夏后者</small>且三代之亡共子之廢皆是物也<small>夏以末喜殷以妲己周以褒姒三代所由亡也共子晉申生以驪姬廢</small>女何以為哉夫有尤物足以移人苟非德義則必有禍<small>尤異也</small>叔向懼不敢取平公彊使取之生伯石伯石始生子容之母走謁諸姑<small>子容母叔向嫂伯華妻也姑叔向母</small>曰長叔姒生男<small>兄弟之妻相謂姒</small>姑視之及堂聞其聲而還曰是豺狼之聲也狼子野心非是莫喪羊舌氏矣遂弗視

秋晉韓宣子卒魏獻子為政<small>獻子魏舒</small>分祁氏之田以為七縣<small>七縣鄔祁平陵梗陽塗水馬首盂也</small>分羊舌氏之田以為三縣<small>銅鞮平陽楊氏</small>司馬彌牟為鄔大夫<small>大原鄔縣</small>賈辛為祁大夫<small>大原祁縣</small>司馬烏為平陵大夫魏戊為梗陽大夫<small>戊魏舒庶子梗陽在大原晉陽縣南</small>知徐吾為塗水大夫<small>徐吾知盈孫塗水大原榆次縣</small>韓固為馬首大夫<small>固韓起孫</small>孟丙為盂大夫<small>大原盂縣</small>樂霄為銅鞮大夫<small>上黨銅鞮縣</small>趙朝為平陽大夫<small>朝趙勝曾孫平陽平陽縣</small>僚安為楊氏大夫<small>平陽楊氏縣</small>謂賈辛司馬烏為有力於王室<small>二十二年辛烏帥師納敬王</small>故舉之謂知徐吾趙朝韓固魏戊餘子之不失職能守業者也<small>卿之庶子為餘子</small>其四人者皆受縣而後見於魏子以賢舉也<small>四人司馬彌牟孟丙樂霄僚安也受縣而後見言采衆而舉不以私也</small>魏子謂成鱄<small>鱄晉大夫</small>吾與戊也縣人其以我為黨乎對曰何也戊之為人也遠不忘君<small>遠疏遠也</small>近不偪同<small>不偪同位</small>居利思義<small>不苟得</small>在約思純<small>無濫心</small>有守心而無淫行雖與之縣不亦可乎昔武王克商光有天下<small>光大也</small>其兄弟之國者十有五人姬姓之國者四十人皆舉親也夫舉無他唯善所在親疏一也詩曰唯此文王帝度其心莫其德音其德克明克明克類克長克君王此大國克順克比比于文王其德靡悔既受帝祉施于孫子<small>詩大雅美文王能王大國受天福施及子孫</small>心能制義曰度<small>帝度其心</small>德正應和曰莫<small>莫然清靜</small>照臨四方曰明勤施無私曰類<small>施而無私物得其所無失類也</small>教誨不倦曰長<small>教誨長人之道</small>賞慶刑威曰君<small>作威作福君之職也</small>慈和徧服曰順<small>唯順故天下徧服</small>擇善而從之曰比<small>比方善事使相從也</small>經緯天地曰文<small>經緯相錯故織成文</small>九德不愆作事無悔<small>九德上九曰也皆無愆過則動無悔吝</small>故襲天祿子孫賴之<small>襲受也</small>主之舉也近文德矣所及其遠哉<small>舉魏戊等勤施無私也其四人者擇善而從故曰近文德所及遠也</small>賈辛將適其縣見於魏子魏子曰辛來昔叔向適鄭鬷蔑惡<small>惡貌醜</small>欲觀叔向從使之收器者<small>從隨也隨使人應斂俎豆者</small>而往立於堂下一言而善叔向將飲酒聞之曰必鬷明也<small>素聞其賢故聞其言而知之</small>下執其手以上曰昔賈大夫惡<small>賈國之大夫惡亦醜也</small>娶妻而美三年不言不笑御以如皐<small>為妻御之皐澤</small>射雉獲之其妻始笑而言賈大夫曰才之不可以已我不能射女遂不言不笑夫今子少不颺<small>顏貌不揚顯</small>子若無言吾幾失子矣言之不可以已也如是遂如故知今女有力於王室吾是以舉女<small>因賈辛有功而後舉之言人不可無能</small>行乎敬之哉毋墮乃力<small>墮損也</small>仲尼聞魏子之舉也以為義曰近不失親<small>謂舉魏戊</small>遠不失舉<small>以賢舉</small>可謂義矣又聞其命賈辛也以為忠<small>先賞王室之功故為忠</small>詩曰永言配命自求多福忠也<small>詩大雅永長也言能長配天命致多福者唯忠</small>魏子之舉也義其命也忠其長有後於晉國乎

---

**秋七月癸巳滕子寧卒**<small>無傳未同盟而赴以名</small>冬葬滕悼公<small>無傳</small>

---

冬梗陽人有獄魏戊不能斷以獄上<small>上魏子</small>其大宗賂以女樂<small>訟者之大宗</small>魏子將受之魏戊謂閻沒女寬<small>二人魏子之屬大夫</small>曰主以不賄聞於諸侯若受梗陽人賄莫甚焉吾子必諫皆許諾退朝待於庭<small>魏子朝君退而待於魏子之庭</small>饋入召之<small>召二大夫食</small>比置三歎既食使坐<small>更命之令坐</small>魏子曰吾聞諸伯叔諺曰唯食忘憂吾子置食之間三歎何也同辭而對曰或賜二小人酒不夕食<small>或他人也言飢甚</small>饋之始至恐其不足是以歎中置自咎曰豈將軍食之而有不足是以再歎<small>魏子中軍帥故謂之將軍</small>及饋之畢願以小人之腹為君子之心屬厭而已<small>屬足也言小人之腹飽猶知厭足君子之心亦宜然</small>獻子辭梗陽人<small>傳言魏氏所以興</small>

---

### 昭二十九年 <small>前五一三</small> {#-513}

**二十有九年春公至自乾侯居于鄆**<small>以乾侯致不得見晉侯故</small>齊侯使高張來唁公<small>唁公至晉不見受高張高偃子</small>公如晉次于乾侯<small>復不見受往乾侯</small>

二十九年春公至自乾侯處于鄆齊侯使高張來唁公稱主君<small>比公於大夫</small>子家子曰齊卑君矣君祗辱焉<small>言往事齊適取辱</small>公如乾侯<small>為齊所卑故復適晉冀見恤</small>

---

三月己卯京師殺召伯盈尹氏固及原伯魯之子<small>皆子朝黨也稱伯魯子終不說學</small>尹固之復也<small>二十六年尹固與子朝俱奔楚而道還</small>有婦人遇之周郊尤之曰處則勸人為禍行則數日而反是夫也其過三歲乎

---

**夏四月庚子叔詣卒**<small>無傳</small>

---

夏五月庚寅王子趙車入于鄻以叛陰不佞敗之<small>趙車子朝之餘也見王殺伯盈等故叛鄻周邑</small>

---

平子每歲賈馬<small>賈買也</small>具從者之衣屨而歸之于乾侯公執歸馬者賣之<small>賣其馬</small>乃不歸馬

衞侯來獻其乘馬曰啟服<small>啟服馬名</small>塹而死<small>墮塹死也</small>公將為之櫝<small>為作棺也</small>子家子曰從者病矣請以食之乃以帷裹之<small>禮曰敝幃不弃為埋馬也</small>

公賜公衍羔裘使獻龍輔於齊侯<small>龍輔玉名</small>遂入羔裘齊侯喜與之陽穀<small>陽穀齊邑</small>公衍公為之生也其母偕出<small>出之產舍</small>公衍先生公為之母曰相與偕出請相與偕告<small>留公衍母使待己共白公</small>三日公為生其母先以告公為為兄公私喜於陽穀而思於魯曰務人為此禍也<small>務人公為也始與公若謀逐季氏</small>且後生而為兄其誣也久矣乃黜之而以公衍為大子

---

**秋七月**

---

秋龍見于絳郊<small>絳晉國都</small>魏獻子問於蔡墨<small>蔡墨晉大史</small>曰吾聞之蟲莫知於龍以其不生得也謂之知信乎對曰人實不知非龍實知<small>言龍無知乃人不知之耳</small>古者畜龍故國有豢龍氏有御龍氏<small>豢御養也</small>獻子曰是二氏者吾亦聞之而不知其故是何謂也對曰昔有飂叔安<small>飂古國也叔安其君名</small>有裔子曰董父<small>裔遠也玄孫之後為裔</small>實甚好龍能求其耆欲以飲食之龍多歸之乃擾畜龍以服事帝舜帝賜之姓曰董<small>擾順也</small>氏曰豢龍<small>豢龍官名官有世功則以官氏</small>封諸鬷川鬷夷氏其後也<small>鬷水上夷皆董姓</small>故帝舜氏世有畜龍及有夏孔甲擾于有帝<small>孔甲少康之後九世君也其德能順於天</small>帝賜之乘龍河漢各二<small>合為四</small>各有雌雄孔甲不能食而未獲豢龍氏有陶唐氏既衰其後有劉累<small>陶唐堯所治地</small>學擾龍于豢龍氏以事孔甲能飲食之夏后嘉之賜氏曰御龍<small>夏后孔甲</small>以更豕韋之後<small>更代也以劉累代彭姓之豕韋累尋遷魯縣豕韋復國至商而滅累之後世復承其國為豕韋氏在[襄二十四年](../09/#-549)</small>龍一雌死潛醢以食夏后<small>潛藏也藏以為醢明龍不知</small>夏后饗之既而使求之<small>求致龍也</small>懼而遷于魯縣<small>不能致龍故懼遷魯縣自貶退也魯縣今魯陽也</small>范氏其後也<small>晉范氏也</small>獻子曰今何故無之對曰夫物物有其官官脩其方<small>方法術</small>朝夕思之一日失職則死及之<small>失職有罪</small>失官不食<small>不食祿</small>官宿其業<small>宿猶安也</small>其物乃至<small>設水官脩則龍至</small>若泯弃之物乃坻伏<small>泯滅也坻止也</small>鬱湮不育<small>鬱滯也湮塞也育生也</small>故有五行之官是謂五官實列受氏姓封為上公<small>爵上公</small>祀為貴神社稷五祀是尊是奉<small>五官之君長能脩其業者死皆配食於五行之神為王者所尊奉</small>木正曰句芒<small>正官長也取木生句曲而有芒角也其祀重焉</small>火正曰祝融<small>祝融明貌其祀犂焉</small>金正曰蓐收<small>秋物摧蓐而可收也其祀該焉</small>水正曰玄冥<small>水陰而幽冥其祀脩及熙焉</small>土正曰后土<small>土為羣物主故稱后也其祀句龍焉在家則祀中霤在野則為社</small>龍水物也水官弃矣故龍不生得<small>弃廢也</small>不然周易有之<small>言若不爾周易無緣有龍</small>在乾<small>乾下乾上乾</small>之姤<small>巽下乾上姤乾初九變</small>曰潛龍勿用<small>乾初九爻辭</small>其同人<small>離下乾上同人乾九二變</small>曰見龍在田<small>乾九二爻辭</small>其大有<small>乾下離上大有乾九五變</small>曰飛龍在天<small>乾九五爻辭</small>其夬<small>乾下兌上夬乾上九變</small>曰亢龍有悔<small>乾上九爻辭</small>其坤<small>坤下坤上坤乾六爻皆變</small>曰見羣龍無首吉<small>乾用九爻辭</small>坤之剝<small>坤下艮上剝坤上六變</small>曰龍戰于野<small>坤上六爻辭</small>若不朝夕見誰能物之<small>物謂上六卦所稱龍各不同也今說易者皆以龍喻陽氣如史墨之言則為皆是真龍</small>獻子曰社稷五祀誰氏之五官也<small>問五官之長皆是誰</small>對曰少暭氏有四叔<small>少暭金天氏</small>曰重曰該曰脩曰熙實能金木及水<small>能治其官</small>使重為句芒<small>木正</small>該為蓐收<small>金正</small>脩及熙為玄冥<small>二子相代為水正</small>世不失職遂濟窮桑此其三祀也<small>窮桑少暭之號也四子能治其官使不失職濟成少暭之功死皆為民所祀窮桑地在魯北</small>顓頊氏有子曰犂為祝融<small>犂為火正</small>共工氏有子曰句龍為后土<small>共工在大暭後神農前以水名官者其子句龍能平水土故死而見祀</small>此其二祀也后土為社<small>方答社稷故明言為社</small>稷田正也<small>掌播殖也</small>有烈山氏之子曰柱為稷<small>烈山氏神農世諸侯</small>自夏以上祀之<small>祀柱</small>周弃亦為稷<small>弃周之始祖能播百穀湯既勝夏廢柱而以弃代之</small>自商以來祀之<small>傳言蔡墨之博物</small>

---

**冬十月鄆潰**<small>無傳民逃其上曰潰潰散叛公</small>

---

冬晉趙鞅荀寅帥師城汝濱<small>趙鞅趙武孫也荀寅中行荀吳之子汝濱晉所取陸渾地</small>遂賦晉國一鼓鐵以鑄刑鼎<small>令晉國各出功力共鼓石為鐵計令一鼓而足因軍役而為之故言遂</small>著范宣子所為刑書焉仲尼曰晉其亡乎失其度矣夫晉國將守唐叔之所受法度以經緯其民卿大夫以序守之<small>序位次也</small>民是以能尊其貴貴是以能守其業貴賤不愆所謂度也文公是以作執秩之官為被廬之法<small>僖二十七年文公蒐被廬脩唐叔之法</small>以為盟主今弃是度也而為刑鼎民在鼎矣何以尊貴<small>弃禮徵書故不尊貴</small>貴何業之守<small>民不奉上則上失業</small>貴賤無序何以為國且夫宣子之刑夷之蒐也晉國之亂制也<small>范宣子所用刑乃夷蒐之法也夷蒐在文六年一蒐而三易中軍帥賈季箕鄭之徒遂作亂故曰亂制</small>若之何以為法蔡史墨曰范氏中行氏其亡乎<small>蔡史墨即蔡墨</small>中行寅為下卿而干上令擅作刑器以為國法是法姦也又加范氏焉易之亡也<small>范宣子刑書中既廢矣今復興之是成其咎</small>其及趙氏趙孟與焉然不得已若德可以免<small>鑄刑鼎本非趙鞅意不得已而從之若能脩德可以免禍為定十三年荀寅士吉射入朝歌以叛</small>

---

### 昭三十年 <small>前五一二</small> {#-512}

**三十年春王正月公在乾侯**<small>釋不朝正于廟</small>

三十年春王正月公在乾侯不先書鄆與乾侯非公且徵過也<small>徵明也二十七年二十八年公在鄆二十九年公在乾侯而經不釋朝正之禮者所以非責公之妄且明過謬猶可掩故不顯書其所在使若在國然自是鄆人潰叛齊晉卑公子家忠謀終不能用外內弃之非復過誤所當掩塞故每歲書公所在</small>

---

**夏六月庚辰晉侯去疾卒**<small>未同盟而赴以名</small>秋八月葬晉頃公<small>三月而葬速</small>

夏六月晉頃公卒秋八月葬鄭游吉弔且送葬魏獻子使士景伯詰之曰悼公之喪子西弔子蟜送葬<small>在襄十五年</small>今吾子無貳何故<small>弔葬共使</small>對曰諸侯所以歸晉君禮也禮也者小事大大字小之謂事大在共其時命<small>隨時共所求</small>字小在恤其所無以敝邑居大國之間共其職貢與其備御不虞之患豈忘共命<small>言不敢忘共命以所備御者多不及辦之</small>先王之制諸侯之喪士弔大夫送葬唯嘉好聘享三軍之事於是乎使卿晉之喪事敝邑之間先君有所助執紼矣<small>紼輓索也禮送葬必執紼</small>若其不間雖士大夫有所不獲數矣<small>不得如先王禮數</small>大國之惠亦慶其加<small>慶善也謂善其君自行</small>而不討其乏明厎其情<small>厎致也</small>取備而已以為禮也靈王之喪<small>在[襄二十九年](../09/#-544)</small>我先君簡公在楚我先大夫印段實往敝邑之少卿也<small>少年少也</small>王吏不討恤所無也今大夫曰女盍從舊<small>盍何不也</small>舊有豐有省不知所從從其豐則寡君幼弱是以不共從其省則吉在此矣唯大夫圖之晉人不能詰<small>傳言大叔之敏</small>

---

**冬十有二月吳滅徐徐子章羽奔楚**<small>徐子稱名以名告也</small>

吳子使徐人執掩餘使鍾吾人執燭庸<small>二十七年奔故</small>二公子奔楚楚子大封而定其徙<small>大封與土田定其所徙之居</small>使監馬尹大心逆吳公子使居養<small>二子奔楚楚使逆之於竟也養即所封之邑</small>莠尹然左司馬沈尹戌城之<small>城養</small>取於城父與胡田以與之<small>胡田故胡子之地</small>將以害吳也子西諫曰吳光新得國而親其民視民如子辛苦同之將用之也若好吾邊疆使柔服焉猶懼其至<small>柔服謂不與吳構怨</small>吾又彊其讎以重怒之無乃不可乎<small>讎謂二公子</small>吳周之冑裔也而弃在海濱不與姬通今而始大比于諸華光又甚文將自同於先王<small>先王謂大王王季亦自西戎始比諸華</small>不知天將以為虐乎使翦喪吳國而封大異姓乎其抑亦將卒以祚吳乎其終不遠矣<small>言其事行可知不久</small>我盍姑億吾鬼神<small>億安也</small>而寧吾族姓以待其歸<small>善惡之歸</small>將焉用自播揚焉<small>播揚猶勞動也</small>王弗聽吳子怒冬十二月吳子執鍾吳子遂伐徐防山以水之<small>防壅山水以灌徐</small>己卯滅徐徐子章禹斷其髮<small>斷髮自刑示懼</small>攜其夫人以逆吳子吳子唁而送之使其邇臣從之遂奔楚<small>邇近也</small>楚沈尹戌帥師救徐弗及遂城夷使徐子處之<small>夷城父也</small>

吳子問於伍員曰初而言伐楚<small>在二十年</small>余知其可也而恐其使余往也又惡人之有余之功也今余將自有之矣伐楚何如對曰楚執政衆而乖莫適任患若為三師以肄焉<small>肄猶勞也</small>一師至彼必皆出彼出則歸彼歸則出楚必道敝<small>罷敝於道</small>亟肄以罷之<small>亟數也</small>多方以誤之既罷而後以三軍繼之必大克之闔廬從之楚於是乎始病<small>為定四年吳入楚傳</small>

---

### 昭三十一年 <small>前五一一</small> {#-511}

**三十有一年春王正月公在乾侯**

三十一年春王正月公在乾侯言不能外內也<small>公內不容於臣子外不容於齊晉所以久在乾侯</small>

**季孫意如會晉荀躒于適歷**<small>適歷晉地</small>

晉侯將以師納公范獻子曰若召季孫而不來則信不臣矣然後伐之若何晉人召季孫獻子使私焉曰子必來我受其無咎<small>言我為子受無咎之任</small>季孫意如會晉荀躒于適歷荀躒曰寡君使躒謂吾子何故出君有君不事周有常刑子其圖之季孫練冠麻衣跣行<small>示憂慼</small>伏而對曰事君臣之所不得也敢逃刑命<small>言願事君君不肯還不敢辟罪</small>君若以臣為有罪請囚于費以待君之察也亦唯君若以先臣之故不絕季氏而賜之死<small>雖賜以死不絕其後</small>若弗殺弗亡君之惠也死且不朽若得從君而歸則固臣之願也敢有異心<small>君皆謂魯侯也蓋季孫探言罪己輕重以答荀躒</small>

**==晉侯使荀躒唁公于乾侯==**<small>將使意如逆公故荀躒來唁</small>

夏四月季孫從知伯如乾侯<small>知伯荀躒</small>子家子曰君與之歸一慙之不忍而終身慙乎公曰諾衆曰在一言矣君必逐之<small>言晉既憂君君一言使晉晉必逐之</small>荀躒以晉侯之命唁公且曰寡君使躒以君命討於意如意如不敢逃死君其入也公曰君惠顧先君之好施及亡人將使歸糞除宗祧以事君則不能見夫人己所能見夫人者有如河<small>夫人謂季孫也言若見季孫己當受禍明如河以自誓</small>荀躒掩耳而走<small>怪公所言示不忍聽</small>曰寡君其罪之恐敢與知魯國之難<small>言恐獲不納君之罪今納而不入何敢復知邪</small>臣請復於寡君退而謂季孫君怒未怠子姑歸祭<small>歸攝君事</small>子家子曰君以一乘入于魯師季孫必與君歸公欲從之衆從者脅公不得歸<small>傳言君弱不得復自在</small>

---

**夏四月丁巳薛伯穀卒**<small>[襄二十五年](../09/#-548)盟重丘</small>

薛伯穀卒同盟故書<small>謂書名也入春秋來薛始書名故發傳經在荀躒唁公上傳在下者欲魯事相次</small>

**~~晉侯使荀躒唁公于乾侯~~**

**秋葬薛獻公**<small>無傳</small>

---

秋吳人侵楚伐夷侵潛六<small>皆楚邑</small>楚沈尹戌帥師救潛吳師還楚師遷潛於南岡而還吳師圍弦左司馬戌右司馬稽帥師救弦及豫章<small>左司馬沈尹戌</small>吳師還始用子胥之謀也<small>謀在前年</small>

---

**冬黑肱以濫來奔**<small>黑肱邾大夫濫東海昌慮縣不書邾史闕文</small>

冬邾黑肱以濫來奔賤而書名重地故也<small>黑肱非命卿故曰賤</small>君子曰名之不可不慎也如是<small>是黑肱也</small>夫有所有名而不如其已<small>有所謂有地也言雖有名不如無名已止也</small>以地叛雖賤必書地以名其人終為不義弗可滅已是故君子動則思禮行則思義不為利回<small>回正心也</small>不為義疚<small>疚病也見義則為之</small>或求名而不得或欲蓋而名章懲不義也齊豹為衞司寇守嗣大夫<small>守先人嗣言其尊</small>作而不義其書為盜<small>求名而不得也二十年豹殺衞侯兄欲求不畏彊禦之名</small>邾庶其<small>在襄二十一年</small>莒牟夷<small>在五年</small>邾黑肱以土地出求食而已不求其名賤而必書<small>春秋叛者多唯取三人來適魯者三人皆小國大夫故曰賤</small>此二物者所以懲肆而去貪也<small>物事也肆放也齊豹書盜懲肆也三叛人名去貪也</small>若艱難其身<small>身為艱難</small>以險危大人<small>大人在位者</small>而有名章徹<small>謂得勇名</small>攻難之士將奔走之<small>攻猶作也奔走猶赴趣也</small>若竊邑叛君以儌大利而無名<small>謂不書其人名</small>貪冒之民將寘力焉<small>盡力為之不顧於見書</small>是以春秋書齊豹曰盜三叛人名以懲不義數惡無禮其善志也<small>無禮惡逆皆數而不忘記事之善者也</small>故曰春秋之稱微而顯<small>文微而義著</small>婉而辨<small>辭婉而旨別</small>上之人能使昭明<small>上之人謂在位者在位者能行其法非賤人所能</small>善人勸焉淫人懼焉是以君子貴之

---

**十有二月辛亥朔日有食之**

十二月辛亥朔日有食之是夜也趙簡子夢童子臝而轉以歌<small>轉婉轉也</small>旦占諸史墨曰吾夢如是今而日食何也<small>簡子夢適與日食會謂咎在己故問之</small>對曰六年及此月也吳其入郢乎終亦弗克<small>史墨知夢非日食之應故釋日食之咎而不釋其夢</small>入郢必以庚辰<small>庚日有變日在辰尾故曰以庚辰定四年十一月庚辰吳入郢</small>日月在辰尾<small>辰尾龍尾也周十二月今之十月日月合朔於辰尾而食</small>庚午之日日始有謫火勝金故弗克<small>謫變氣也庚午十月十九日去辛亥朔四十一日雖食在辛亥更以始變為占也午南方楚之位也午火庚金也日以庚午有變故災在楚楚之仇敵唯吳故知入郢必吳火勝金者金為火妃食在辛亥亥水也水數六故六年吳入郢也</small>

---

### 昭三十二年 <small>前五一〇</small> {#-510}

**三十有二年春王正月公在乾侯**

三十二年春王正月公在乾侯言不能外內又不能用其人也<small>其人謂子家羈也言公不能用其人故於今猶在乾侯</small>

**取闞**<small>無傳公別居乾侯遣人誘闞而取之不用師徒</small>

---

**夏吳伐越**

夏吳伐越始用師於越也<small>自此之前雖疆事小爭未嘗用大兵</small>史墨曰不及四十年越其有吳乎<small>存亡之數不過三紀歲星三周三十六歲故曰不及四十年哀二十二年越滅吳至此三十八歲</small>越得歲而吳伐之必受其凶<small>此年歲在星紀星紀吳越之分也歲星所在其國有福吳先用兵故反受其殃</small>

---

**秋七月**

---

**冬仲孫何忌會晉韓不信齊高張宋仲幾衞世叔申鄭國參曹人莒人薛人杞人小邾人城成周**<small>世叔申世叔儀孫也國參子產之子不書盟時公在外未及告公公已薨</small>

秋八月王使富辛與石張如晉請城成周<small>子朝之亂其餘黨多在王城敬王畏之徙都成周成周狹小故請城之</small>天子曰天降禍于周俾我兄弟並有亂心以為伯父憂<small>俾使也兄弟謂子朝也伯父謂晉侯</small>我一二親昵甥舅不皇啟處於今十年<small>謂二十三年二師圍郊至于今</small>勤戍五年<small>謂二十八年晉籍秦致諸侯之戍至于今</small>余一人無日忘之<small>念諸侯勞</small>閔閔焉如農夫之望歲懼以待時<small>閔閔憂貌王憂亂常閔閔冀望安定如農夫之憂飢冀望來歲之將熟</small>伯父若肆大惠復二文之業弛周室之憂<small>肆展放也二文謂文侯仇文公重耳也弛猶解也</small>儌文武之福以固盟主宣昭令名則余一人有大願矣昔成王合諸侯城成周以為東都崇文德焉<small>作成周遷殷民以為京師之東都所以崇文王之德</small>今我欲儌福假靈于成王脩成周之城俾戍人無勤諸侯用寧蝥賊遠屏晉之力也<small>蝥賊喻災害</small>其委諸伯父使伯父實重圖之俾我一人無徵怨于百姓<small>徵召也</small>而伯父有榮施先王庸之<small>庸功也先王之靈以為大功</small>范獻子謂魏獻子曰與其戍周不如城之天子實云<small>云欲罷戍而城</small>雖有後事晉勿與知可也從王命以紓諸侯晉國無憂是之不務而又焉從事魏獻子曰善使伯音對<small>伯音韓不信</small>曰天子有命敢不奉承以奔告於諸侯遲速衰序<small>衰差也序次也</small>於是焉在<small>在周所命</small>

冬十一月晉魏舒韓不信如京師合諸侯之大夫于狄泉尋盟且令城成周<small>尋平丘盟</small>魏子南面<small>居君位</small>衞彪傒曰魏子必有大咎干位以令大事非其任也<small>彪傒衞大夫</small>詩曰敬天之怒不敢戲豫敬天之渝不敢馳驅<small>詩大雅戒王者言當敬畏天之譴怒不可遊戲逸豫馳驅自恣渝變也</small>況敢干位以作大事乎己丑士彌牟營成周計丈數<small>計所當城之丈數</small>揣高卑<small>度高曰揣</small>度厚薄仞溝洫<small>度深曰仞</small>物土方議遠邇<small>物相也相取土之方面遠近之宜</small>量事期<small>知事幾時畢</small>計徒庸<small>知用幾人功</small>慮材用<small>知費幾材用</small>書餱糧<small>知用幾糧食</small>以令役於諸侯屬役賦丈<small>付所當城尺丈</small>書以授帥<small>帥諸侯之大夫</small>而效諸劉子<small>效致也</small>韓簡子臨之以為成命<small>臨履其事以命諸侯經所以不書魏舒</small>

---

**十有二月己未公薨于乾侯**<small>十五日</small>

十二月公疾徧賜大夫<small>從公者</small>大夫不受賜子家子雙琥<small>琥玉器</small>一環一璧輕服<small>細好之服</small>受之大夫皆受其賜己未公薨子家子反賜於府人曰吾不敢逆君命也大夫皆反其賜書曰公薨于乾侯言失其所也<small>不薨路寢為失所</small>

趙簡子問於史墨曰季氏出其君而民服焉諸侯與之君死於外而莫之或罪也對曰物生有兩有三有五有陪貳故天有三辰<small>謂有三</small>地有五行<small>謂有五</small>體有左右<small>謂有兩</small>各有妃耦<small>謂陪貳</small>王有公諸侯有卿皆有貳也天生季氏以貳魯侯為日久矣民之服焉不亦宜乎魯君世從其失季氏世脩其勤民忘君矣雖死於外其誰矜之社稷無常奉<small>奉之無常人言唯德也</small>君臣無常位自古以然<small>史墨跡古今以實言</small>故詩曰高岸為谷深谷為陵<small>詩小雅言高下有變易</small>三后之姓於今為庶主所知也<small>三后虞夏商</small>在易卦雷乘乾曰大壯<small>乾下震上大壯震在乾上故曰雷乘乾</small>天之道也<small>乾為天子震為諸侯而在乾上君臣易位猶臣大彊壯若天上有雷</small>昔成季友桓之季也文姜之愛子也始震而卜卜人謁之曰生有嘉聞<small>嘉名聞於世</small>其名曰友為公室輔及生如卜人之言有文在其手曰友遂以名之既而有大功於魯<small>立僖公</small>受費以為上卿至於文子武子<small>文子行父武子宿</small>世增其業不廢舊績魯文公薨而東門遂殺適立庶魯君於是乎失國<small>失國權</small>政在季氏於此君也四公矣民不知君何以得國是以為君慎器與名不可以假人<small>器車服名爵號</small>