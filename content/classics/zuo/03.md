---
title: "莊公第三"
subtitle: "693-662"
date: 2019-09-14T20:06:23+08:00
lastmod: 2025-02-18
draft: false
weight: 703
js:
    - /js/toc.js
    - /js/commentary.js
---


### 莊元年 <small>前六九三</small> {#-693}

**元年春王正月。**

元年春，不稱即位，文姜出故也。<small>文姜與桓俱行，而桓為齊所殺，故不敢還，莊公父弒母出，故不忍行即位之禮，據文姜未還，故傳稱「文姜出」也。姜於是感公意而還，不書，不告廟。</small>

**三月，夫人孫于齊。**<small>夫人，莊公母也。魯人責之，故出奔，內諱奔謂之孫，猶孫讓而去。</small>

三月，夫人孫于齊，不稱姜氏，絕不為親，禮也。<small>姜氏齊姓，於文姜之義，宜與齊絕，而復奔齊，故於其奔去「姜氏」以示義。</small>

---

**夏，單伯送王姬。**<small>無傳。單伯，天子卿也，單采地、伯爵也。王將嫁女于齊，既命魯為主，故單伯送女不稱使也。王姬不稱字，以王為尊，且別於內女也。天子嫁女於諸侯，使同姓諸侯主之，不親昏，尊卑不敵。</small>**秋，築王姬之館于外。**<small>公在諒闇，慮齊侯當親迎，不忍便以禮接於廟，又不敢逆王命，故築舍於外。</small>

秋，築王姬之館于外，為外禮也。<small>齊彊魯弱，又委罪於彭生，魯不能讎齊，然喪制未闋，故異其禮，得禮之變。</small>

---

**冬十月乙亥，陳侯林卒。**<small>無傳。未同盟而赴以名。</small>

---

**王使榮叔來錫桓公命。**<small>無傳。榮叔，周大夫，榮氏、叔字。錫，賜也。追命桓公，褒稱其德，若[昭七年](../10/#-535)王追命衞襄之比。</small>

---

**王姬歸于齊。**<small>無傳。不書逆，公不與接。</small>

---

**齊師遷紀郱、鄑、郚。**<small>無傳。齊欲滅紀，故徙其三邑之民而取其地。郱在東莞臨朐縣東南，郚在朱虛縣東南，北海都昌縣西有訾城。</small>

---

### 莊二年 <small>前六九二</small> {#-692}

**二年春，王二月，葬陳莊公。**<small>無傳。魯往會之，故書，例在[昭六年](../10/#-536)。</small>

---

**夏，公子慶父帥師伐於餘丘。**<small>無傳。於餘丘，國名也。莊公時年十五，則慶父莊公庶兄。</small>

---

**秋七月，齊王姬卒。**<small>無傳。魯為之主，比之內女。</small>

---

**冬十有二月，夫人姜氏會齊侯于禚。**<small>夫人行不以禮，故還皆不書，不告廟也。禚，齊地。</small>

二年冬，夫人姜氏會齊侯于禚，書姦也。<small>文姜前與公俱如齊，後懼而出奔，至此始與齊好會。會非夫人之事，顯然書之，傳曰「書姦」，姦在夫人。文姜比年出會，其義皆同。</small>

---

**乙酉，宋公馮卒。**<small>無傳。再與桓同盟。</small>

---

### 莊三年 <small>前六九一</small> {#-691}

**三年春王正月，溺會齊師伐衞。**<small>溺，魯大夫。疾其專命而行，故去氏。</small>

三年春，溺會齊師伐衞，疾之也。<small>傳重明上例。</small>

---

**夏四月，葬宋莊公。**<small>無傳。</small>

---

**五月，葬桓王。**

夏五月，葬桓王，緩也。<small>以[桓十五年](../02/#-697)三月崩，七年乃葬，故曰緩。</small>

---

**秋，紀季以酅入于齊。**<small>季，紀侯弟。酅，紀邑，在齊國東安平縣。齊欲滅紀，故季以邑入齊為附庸，先祀不廢，社稷有奉，故書字貴之。</small>

秋，紀季以酅入于齊，紀於是乎始判。<small>判，分也，言分為附庸始於此。</small>

**冬，公次于滑。**<small>滑，鄭地，在陳留襄邑縣西北。傳例曰「凡師過信為次」，兵未有所加，所次則書之，既書兵所加則不書其所次，以事為宜，非虛次。</small>

冬，公次于滑，將會鄭伯，謀紀故也，鄭伯辭以難。<small>厲公在櫟故。</small>凡師一宿為舍，再宿為信，過信為次。<small>為經書次例也。舍宿不書，輕也。言凡師，通君臣。</small>

---

### 莊四年 <small>前六九〇</small> {#-690}

**四年春，王二月，夫人姜氏享齊侯于祝丘。**<small>無傳。享，食也，兩君相見之禮，非夫人所用，直書以見其失。祝丘，魯地。</small>

---

**三月，紀伯姬卒。**<small>無傳。[隱二年](../01/#-721)裂繻所逆者。內女唯諸侯夫人卒葬皆書，恩成於敵體。</small>

---

四年春，王三月，楚武王荊尸授師孑焉以伐隨。<small>尸，陳也，荊亦楚也，更為楚陳兵之法，揚雄方言「孑者戟也」，然則楚始於此參用戟為陳。</small>將齊，入告夫人鄧曼曰：「余心蕩。」<small>將授兵於廟，故齊。蕩，動散也。</small>鄧曼歎曰：「王祿盡矣！盈而蕩，天之道也，先君其知之矣，故臨武事，將發大命而蕩王心焉，<small>楚為小國，辟陋在夷，至此武王始起其衆，僭號稱王，陳兵授師，志意盈滿，臨齊而散，故鄧曼以天地鬼神為徵應之符。</small>若師徒無虧，王薨於行，國之福也。」<small>王薨於行，不死於敵。</small>王遂行，卒於樠木之下。<small>樠木，木名。</small>令尹鬭祁、莫敖屈重除道梁溠，營軍臨隨，隨人懼，行成。<small>時祕王喪，故為奇兵更開直道。溠水在義陽厥縣西，東南入鄖水。梁，橋也。隨人不意其至，故懼而行成。</small>莫敖以王命入盟隨侯，且請為會於漢汭而還，<small>汭，內也，謂漢西。</small>濟漢而後發喪。

---

**夏，齊侯、陳侯、鄭伯遇于垂。**<small>無傳。</small>

---

**紀侯大去其國。**<small>以國與季，季奉社稷，故不言滅，不見迫逐，故不言奔。大去者，不反之辭。</small>

紀侯不能下齊，以與紀季。<small>不能降屈事齊，盡以國與季，明季不叛。</small>夏，紀侯大去其國，違齊難也。<small>違，辟也。</small>

**六月乙丑，齊侯葬紀伯姬。**<small>無傳。紀季入酅，為齊附庸，而紀侯大去其國，齊侯加禮初附，以崇厚義，故攝伯姬之喪，而以紀國夫人禮葬之。</small>

---

**秋七月。**

---

**冬，公及齊人狩于禚。**<small>無傳。公越竟與齊微者俱狩，失禮可知。</small>

---

### 莊五年 <small>前六八九</small> {#-689}

**五年春王正月。**

---

**夏，夫人姜氏如齊師。**<small>無傳。書姦。</small>

---

**秋，郳犂來來朝。**<small>附庸國也。東海昌慮縣東北有郳城。犂來，名。</small>

五年秋，郳犂來來朝，名，未王命也。<small>未受爵命為諸侯。傳發附庸稱名例也，其後數從齊桓以尊周室，王命以為小邾子。</small>

---

**冬，公會齊人、宋人、陳人、蔡人伐衞。**

冬，伐衞，納惠公也。<small>惠公，朔也，[桓十六年](../02/#-696)出奔齊。</small>

### 莊六年 <small>前六八八</small> {#-688}

**六年春王正月，王人子突救衞。**<small>王人，王之微官也，雖官卑而見授以大事，故稱人而又稱字。</small>

六年春，王人救衞。

**夏六月，衞侯朔入于衞。**<small>朔為諸侯所納，不稱歸而以國逆為文，朔懼失衆心，以國逆告也，歸入例在[成十八年](../08/#-573)。</small>

夏，衞侯入，放公子黔牟于周，放甯跪于秦，殺左公子洩、右公子職，<small>甯跪，衞大夫。宥之以遠曰放。</small>乃即位。君子以二公子之立黔牟為不度矣！夫能固位者，必度於本末而後立衷焉，不知其本不謀，知本之不枝弗強，<small>本末，終始也。衷，節適也。譬之樹木，本弱者，其枝必披，非人力所能強成。</small>詩云「[本枝百世](/classics/shi/23/#1)」。<small>詩大雅，言文王本枝俱茂，蕃滋百世也。</small>

**秋，公至自伐衞。**<small>無傳。告於廟也。</small>

---

**螟。**<small>無傳。為災。</small>

---

**冬，齊人來歸衞俘。**<small>公羊、穀梁經傳皆言衞寶，此傳亦言寶，唯此經言俘，疑經誤。俘，囚也。</small>

冬，齊人來歸衞寶，文姜請之也。<small>公親與齊共伐衞，事畢而還，文姜淫於齊侯，故求其所獲珍寶，使以歸魯，欲說魯以謝慙。</small>

---

楚文王伐申，過鄧，鄧祁侯曰「吾甥也」，<small>祁，謚也。姊妹之子曰甥。</small>止而享之。騅甥、聃甥、養甥請殺楚子，<small>皆鄧甥，仕於舅氏也。</small>鄧侯弗許。三甥曰：「亡鄧國者，必此人也，若不早圖，後君噬齊，<small>若齧腹齊，喻不可及。</small>其及，圖之乎？圖之，此為時矣！」鄧侯曰：「人將不食吾餘。」<small>言自害其甥，必為人所賤。</small>對曰：「若不從三臣，抑社稷實不血食，而君焉取餘？」<small>言君無復餘。</small>弗從。還年，楚子伐鄧。<small>伐申還之年。</small>十六年，楚復伐鄧，滅之。<small>[魯莊公十六年](#-678)。楚終強盛，為經書楚事張本。</small>

---

### 莊七年 <small>前六八七</small> {#-687}

**七年春，夫人姜氏會齊侯于防。**<small>防。魯地。</small>

七年春，文姜會齊侯于防，齊志也。<small>文姜數與齊侯會，至齊地則姦發夫人，至魯地則齊侯之志，故傳略舉二端以言之。</small>

---

**夏四月辛卯，夜恒星不見，**<small>恒，常也，謂常見之星。辛卯四月五日，月光尚微，蓋時無雲，日光不以昏沒。</small>**夜中星隕如雨。**<small>如，而也。夜半乃有雲，星落而且雨，其數多，皆記異也。日光不匿，恒星不見，而云夜中者，以水漏知之。</small>

夏，恒星不見，夜明也，星隕如雨，與雨偕也。<small>偕，俱也。</small>

---

**秋，大水。**<small>無傳。</small>

---

**無麥苗。**<small>今五月，周之秋。平地出水，漂殺熟麥及五稼之苗。</small>

秋，無麥苗，不害嘉穀也。<small>黍稷尚可更種，故曰不害嘉穀。</small>

---

**冬，夫人姜氏會齊侯于穀。**<small>無傳。穀，齊地，今濟北穀城縣。</small>

---

### 莊八年 <small>前六八六</small> {#-686}

**八年春王正月，師次于郎，以俟陳人、蔡人。**<small>無傳。期共伐郕，陳、蔡不至，故駐師于郎以待之。</small>**甲午，治兵。**<small>治兵於廟，習號令，將以圍郕。</small>

八年春，治兵于廟，禮也。

**夏，師及齊師圍郕，郕降于齊師。**<small>二國同討，而齊獨納郕。</small>**秋，師還。**<small>時史善公克己復禮，全軍而還，故特書師還。</small>

夏，師及齊師圍郕，郕降于齊師，仲慶父請伐齊師。<small>齊不與魯共其功，故欲伐之。</small>公曰：「不可，我實不德，齊師何罪？罪我之由，夏書曰『皐陶邁種德』，<small>夏書，逸書也，稱皐陶能勉種德。邁，勉也。</small>德乃降，姑務脩德，以待時乎？」<small>言苟有德，乃為人所降服。姑，且也。</small>秋，師還，君子是以善魯莊公。<small>傳言經所以即用舊史之文。</small>

---

**冬十有一月癸未，齊無知弒其君諸兒。**<small>稱臣，臣之罪也。</small>

齊侯使連稱、管至父戍葵丘，<small>連稱、管至父皆齊大夫。戍，守也。葵丘，齊地，臨淄縣西有地名葵丘。</small>瓜時而往，曰「及瓜而代」，期戍，公問不至，<small>問，命也。</small>請代，弗許，故謀作亂。僖公之母弟曰夷仲年，生公孫無知，有寵於僖公，衣服禮秩如適，<small>適，大子。</small>襄公絀之，二人因之以作亂。<small>二人，連稱、管至父。</small>連稱有從妹在公宮，無寵，使間公，<small>伺公之間隙。</small>曰「捷，吾以女為夫人」。<small>捷，克也。宣無知之言。</small>冬十二月，齊侯游于姑棼，遂田于貝丘，<small>姑棼、貝丘皆齊地。田，獵也。樂安博昌縣南有地名貝丘。</small>見大豕，從者曰「公子彭生也」，<small>公見大豕而從者見彭生，皆妖鬼。</small>公怒曰「彭生敢見」，射之，豕人立而啼，公懼，隊于車，傷足喪屨。反，誅屨於徒人費，<small>誅，責也。</small>弗得，鞭之見血，走出，遇賊于門，劫而束之，費曰：「我奚御哉？」袒而示之背，信之。費請先入，<small>詐欲助賊。</small>伏公而出鬭，死于門中，石之紛如死于階下。<small>石之紛如，齊小臣，亦鬭死。</small>遂入，殺孟陽于牀，<small>孟陽亦小臣，代公居牀。</small>曰「非君也，不類」，見公之足于戶下，遂弒之而立無知。<small>經書十一月癸未，長歷推之，月六日也，傳云十二月，傳誤。</small>

初，襄公立，無常。<small>政令無常。</small>鮑叔牙曰：「君使民慢，亂將作矣。」奉公子小白出奔莒。<small>鮑叔牙，小白傅。小白，僖公庶子。</small>亂作，管夷吾、召忽奉公子糾來奔。<small>管夷吾、召忽皆子糾傅也。子糾，小白庶兄。來不書，皆非卿也。為[九年](#-685)公伐齊納子糾、齊小白入于齊傳。</small>

### 莊九年 <small>前六八五</small> {#-685}

**九年春，齊人殺無知。**<small>無知弒君而立，未列於會，故不書爵，例在[成十六年](../08/#-575)。</small>

初，公孫無知虐于雍廩。<small>雍廩，齊大夫，為殺無知傳。</small>九年春，雍廩殺無知。

**公及齊大夫盟于蔇。**<small>齊亂無君，故大夫得敵於公，蓋欲迎子糾也。來者非一人，故不稱名。蔇，魯地，琅邪繒縣北有蔇亭。</small>**夏，公伐齊，納子糾，齊小白入于齊。**<small>二公子各有黨，故雖盟而迎子糾，當須伐乃得入，又出在小白之後。小白稱入，從國逆之文，本無位。</small>

公及齊大夫盟于蔇，齊無君也。夏，公伐齊，納子糾，桓公自莒先入。<small>桓公，小白。</small>

**秋七月丁酉，葬齊襄公。**<small>無傳。九月乃葬，亂故。</small>**八月庚申，及齊師戰于乾時，我師敗績。**<small>小白既定而公猶不退師，歷時而戰，戰遂大敗。不稱公戰公敗，諱之。乾時，齊地，時水在樂安界，歧流，旱則竭涸，故曰乾時。</small>

秋，師及齊師戰于乾時，我師敗績。公喪戎路，傳乘而歸。<small>戎路，兵車。傳乘，乘他車。</small>秦子、梁子以公旗辟于下道，<small>二子，公御及戎右也，以誤齊師。</small>是以皆止。<small>止，獲也。</small>

**九月，齊人取子糾，殺之。**<small>公子為賊亂則書。齊實告殺而書齊取、殺者，時史惡齊志在譎以求管仲，非不忍其親，故極言之。</small>

鮑叔帥師來言曰：「子糾，親也，請君討之，<small>鮑叔乘勝而進軍，志在生得管仲，故託不忍之辭。</small>管、召，讎也，請受而甘心焉。」<small>管仲射桓公，故曰讎。甘心，言欲快意戮殺之。</small>乃殺子糾于生竇。<small>生竇，魯地。</small>召忽死之，管仲請囚。鮑叔受之，及堂阜而稅之，<small>堂阜，齊地，東莞蒙陰縣西北有夷吾亭，或曰鮑叔解夷吾縛於此，因以為名。</small>歸而以告曰：「管夷吾治於高傒，<small>高傒，齊卿，高敬仲也。言管仲治理政事之才多於敬仲。</small>使相可也。」公從之。

---

**冬，浚洙。**<small>無傳。洙水在魯城北，下合泗。浚，深之，為齊備。</small>

---

### 莊十年 <small>前六八四</small> {#-684}

**十年春王正月，公敗齊師于長勺。**<small>齊人雖成列，魯以權譎稽之，列成而不得用，故以未陳為文，例在[十一年](#-683)。長勺，魯地。</small>

十年春，齊師伐我。<small>不書侵伐，齊背蔇之盟，我有辭。</small>公將戰，曹劌請見。<small>曹劌，魯人。</small>其鄉人曰：「肉食者謀之，又何間焉？」<small>肉食，在位者。間，猶與也。</small>劌曰：「肉食者鄙，未能遠謀。」乃入見，問何以戰。公曰：「衣食所安，弗敢專也，必以分人。」對曰：「小惠未徧，民弗從也。」<small>分公衣食，所惠不過左右，故曰未徧。</small>公曰：「犧牲玉帛，弗敢加也，必以信。」<small>祝辭不敢以小為大、以惡為美。</small>對曰：「小信未孚，神弗福也。」<small>孚，大信也。</small>公曰：「小大之獄，雖不能察，必以情。」<small>必盡己情。察，審也。</small>對曰：「忠之屬也，<small>上思利民，忠也。</small>可以一戰，戰則請從。」公與之乘，<small>共乘兵車。</small>戰于長勺。公將鼓之，劌曰「未可」，齊人三鼓，劌曰「可矣」，齊師敗績。公將馳之，劌曰「未可」，下視其轍，<small>視車跡也。</small>登軾而望之，曰「可矣」，遂逐齊師。既克，公問其故。對曰：「夫戰，勇氣也，一鼓作氣，再而衰，三而竭，彼竭我盈，故克之。夫大國，難測也，懼有伏焉，<small>恐詐奔。</small>吾視其轍亂，望其旗靡，故逐之。」<small>旗靡轍亂，怖遽。</small>

**二月，公侵宋。**<small>無傳。侵例在[二十九年](#-665)。</small>

---

**三月，宋人遷宿。**<small>無傳。宋強遷之而取其地，故文異於[邢遷](../05/#-659)。</small>

---

**夏六月，齊師、宋師次于郎。**<small>不言侵伐，齊為兵主，背蔇之盟，義與長勺同。</small>**公敗宋師于乘丘。**<small>乘丘，魯地。</small>

夏六月，齊師、宋師次于郎。公子偃曰：「宋師不整，可敗也，<small>公子偃，魯大夫。</small>宋敗，齊必還，請擊之。」公弗許。自雩門竊出，蒙皐比而先犯之，<small>雩門，魯南城門。皐比，虎皮。</small>公從之，大敗宋師于乘丘，齊師乃還。

---

**秋九月，荊敗蔡師于莘，**<small>荊，楚本號，後改為楚。楚辟陋在夷，於此始通上國，然告命之辭猶未合典禮，故不稱將帥。莘，蔡地。</small>**以蔡侯獻舞歸。**<small>獻舞，蔡季。</small>

蔡哀侯娶于陳，息侯亦娶焉，息媯將歸，過蔡，蔡侯曰「吾姨也」，<small>妻之姊妹曰姨。</small>止而見之，弗賓。<small>不禮敬也。</small>息侯聞之，怒，使謂楚文王曰：「伐我，吾求救於蔡而伐之。」楚子從之。秋九月，楚敗蔡師于莘，以蔡侯獻舞歸。

---

**冬十月，齊師滅譚。**<small>譚國在濟南平陵縣西南。傳曰「譚無禮」，此直釋所以見滅，經無義例，他皆放此。滅例在[文十五年](../06/#-612)。</small>**譚子奔莒。**<small>不言出奔，國滅，無所出。</small>

齊侯之出也，過譚，譚不禮焉，及其入也，諸侯皆賀，譚又不至。<small>以[九年](#-685)入。</small>冬，齊師滅譚，譚無禮也。譚子奔莒，同盟故也。<small>傳言譚不能及遠，所以亡。</small>

---

### 莊十一年 <small>前六八三</small> {#-683}

**十有一年春王正月。**<small>無傳。</small>

---

**夏五月戊寅，公敗宋師于鄑。**<small>鄑，魯地。傳例曰「敵未陳曰敗某師」。</small>

十一年夏，宋為乘丘之役故侵我，公禦之，宋師未陳而薄之，敗諸鄑。凡師，敵未陳曰敗某師，<small>通謂設權譎變詐以勝敵，彼我不得成列，成列而不得用，故以未陳獨敗為文。</small>皆陳曰戰，<small>堅而有備，各得其所，成敗決於志力者也。</small>大崩曰敗績，<small>師徒橈敗，若沮岸崩山，喪其功績，故曰敗績。</small>得雋曰克，<small>謂若大叔段之比，才力足以服衆，威權足以自固，進不成為外寇強敵，退復狡壯，有二君之難而實非二君，克而勝之，則不言彼敗績，但書所克之名。</small>覆而敗之曰取某師，<small>覆謂威力兼備，若羅網所掩覆，一軍皆見禽制，故以取為文。</small>京師敗曰王師敗績于某。<small>王者無敵於天下，天下非所得與戰者，然春秋之世據有其事，事列於經，則不得不因申其義，有時而敗，則以自敗為文，明天下莫之得校。</small>

---

**秋，宋大水。**<small>公使弔之，故書。</small>

秋，宋大水。公使弔焉，曰：「天作淫雨，害於粢盛，若之何不弔？」<small>不為天所愍弔。</small>對曰：「孤實不敬，天降之災，又以為君憂，拜命之辱。」<small>謝辱厚命。</small>臧文仲曰：「宋其興乎！<small>臧文仲，魯大夫。</small>禹湯罪己，其興也悖焉，<small>悖，盛貌。</small>桀紂罪人，其亡也忽焉，<small>忽，速貌。</small>且列國有凶，稱孤，禮也，<small>列國諸侯無凶則常稱寡人。</small>言懼而名禮，其庶乎！」<small>言懼罪己，名禮稱孤。其庶，庶幾於興。</small>既而聞之曰「公子御說之辭也」，<small>宋莊公子。</small>臧孫達曰：「是宜為君，有恤民之心。」

---

**冬，王姬歸于齊。**<small>魯主昏，不書齊侯逆，不見公。</small>

冬，齊侯來逆共姬。<small>齊桓公也。</small>

---

### 莊十二年 <small>前六八二</small> {#-682}

**十有二年春，王三月，紀叔姬歸于酅。**<small>無傳。紀侯去國而死，叔姬歸魯，紀季自定於齊，而後歸之，全守節義，以終婦道，故繫之紀而以初嫁為文，賢之也。來歸不書，非寧，且非大歸。</small>

---

**夏四月。**

---

**秋八月甲午，宋萬弒其君捷及其大夫仇牧。**<small>捷，閔公。不書葬，亂也。萬及仇牧皆宋卿。仇牧稱名，不警而遇賊，無善事可褒。</small>

乘丘之役，<small>在[十年](#-684)。</small>公以金僕姑射南宮長萬，<small>金僕姑，矢名。南宮長萬，宋大夫。</small>公右歂孫生搏之，<small>搏，取也。不書獲萬，時未為卿。</small>宋人請之，宋公靳之，<small>戲而相愧曰靳。魯聽其得還。</small>曰：「始吾敬子，今子魯囚也，吾弗敬子矣。」病之。<small>萬不以為戲而以為己病。為宋萬弒君傳。</small>十二年秋，宋萬弒閔公于蒙澤，<small>蒙澤，宋地，梁國有蒙縣。</small>遇仇牧于門，批而殺之，<small>手批之。</small>遇大宰督于東宮之西，又殺之。<small>殺督不書，宋不以告。</small>立子游。<small>子游，宋公子。</small>羣公子奔蕭，公子御說奔亳。<small>蕭，宋邑，今沛國蕭縣。亳，宋邑，蒙縣西北有亳城。</small>南宮牛、猛獲帥師圍亳。<small>牛，長萬之子。猛獲，其黨。</small>

**冬十月，宋萬出奔陳。**<small>奔例在[宣十年](../07/#-599)。</small>

冬十月，蕭叔大心，<small>叔，蕭大夫名。</small>及戴、武、宣、穆、莊之族，<small>宋五公之子孫。</small>以曹師伐之，殺南宮牛于師，殺子游于宋，立桓公。<small>桓公，御說。</small>猛獲奔衞，南宮萬奔陳，以乘車輦其母，一日而至。<small>乘車非兵車，駕人曰輦，宋去陳二百六十里，言萬之多力。</small>宋人請猛獲于衞，衞人欲勿與，石祁子曰：「不可！<small>石祁子，衞大夫。</small>天下之惡一也，惡於宋而保於我，保之何補？得一夫而失一國，與惡而弃好，非謀也。」<small>宋、衞本同好國。</small>衞人歸之。亦請南宮萬于陳以賂，陳人使婦人飲之酒，而以犀革裹之，比及宋，手足皆見。宋人皆醢之。<small>醢，肉醬。并醢猛獲，故言皆。</small>

---

### 莊十三年 <small>前六八一</small> {#-681}

**十有三年春，齊侯、宋人、陳人、蔡人、邾人會于北杏。**<small>北杏，齊地。</small>

十三年春，會于北杏，以平宋亂。<small>宋有弒君之亂，齊桓欲脩霸業。</small>遂人不至。

**夏六月，齊人滅遂。**<small>遂國在濟北蛇丘縣東北。</small>

夏，齊人滅遂而戍之。<small>戍，守也。</small>

---

**秋七月。**

---

**冬，公會齊侯，盟于柯。**<small>此柯，今濟北東阿，齊之阿邑，猶祝柯今為祝阿。</small>

冬，盟于柯，始及齊平也。<small>始與齊桓通好。</small>

---

### 莊十四年 <small>前六八〇</small> {#-680}

**十有四年春，齊人、陳人、曹人伐宋。**<small>背北杏會故。</small>**夏，單伯會伐宋。**<small>既伐宋，單伯乃至，故曰會伐宋。單伯，周大夫。</small>

宋人背北杏之會。十四年春，諸侯伐宋，齊請師于周。<small>齊欲崇天子，故請師，假王命以示大順。經書人、傳言諸侯者，揔衆國之辭。</small>夏，單伯會之，取成于宋而還。

---

鄭厲公自櫟侵鄭，<small>厲公以[桓十五年](../02/#-697)入櫟，遂居之。</small>及大陵，獲傅瑕。<small>大陵，鄭地。傅瑕，鄭大夫。</small>傅瑕曰：「苟舍我，吾請納君。」與之盟而赦之。六月甲子，傅瑕殺鄭子及其二子而納厲公。<small>鄭子[莊四年](#-690)稱伯、會諸侯，今見殺不稱君、無謚者，微弱，臣子不以君禮成喪、告諸侯。</small>

初，內蛇與外蛇鬭於鄭南門中，內蛇死，六年而厲公入，公聞之，問於申繻曰：「猶有妖乎？」對曰：「人之所忌，其氣燄以取之，妖由人興也，<small>尚書洛誥「無若火始燄燄」，未盛而進退之時，以喻人心不堅正。</small>人無釁焉，妖不自作，人弃常則妖興，故有妖。」

厲公入，遂殺傅瑕，使謂原繁曰：「傅瑕貳，<small>言有二心於己。</small>周有常刑，既伏其罪矣，納我而無二心者，吾皆許之，上大夫之事，吾願與伯父圖之。<small>上大夫，卿也。伯父，謂原繁，疑原繁有二心。</small>且寡人出，伯父無裏言，<small>無納我之言。</small>入，又不念寡人，<small>不親附己。</small>寡人憾焉！」對曰：「先君桓公命我先人典司宗祏，<small>桓公，鄭始受封君也。宗祏，宗廟中藏主石室。言己世為宗廟守臣。</small>社稷有主而外其心，其何貳如之？苟主社稷，國內之民其誰不為臣？臣無二心，天之制也，子儀在位十四年矣，<small>子儀，鄭子也。</small>而謀召君者，庸非貳乎？<small>庸，用也。</small>莊公之子猶有八人，若皆以官爵行賂勸貳而可以濟事，君其若之何？臣聞命矣！」乃縊而死。

---

**秋七月，荊入蔡。**<small>入例在[文十五年](../06/#-612)。</small>

蔡哀侯為莘故，繩息媯，以語楚子。<small>莘役在[十年](#-684)。繩，譽也。</small>楚子如息，以食入享，遂滅息。<small>偽設享食之具。</small>以息媯歸，生堵敖及成王焉，未言。<small>未與王言。</small>楚子問之，對曰：「吾一婦人而事二夫，縱弗能死，其又奚言？」楚子以蔡侯滅息，遂伐蔡。<small>欲以說息媯。</small>秋七月，楚入蔡。君子曰：「商書所謂『惡之易也，如火之燎于原，不可鄉邇，其猶可撲滅』者，其如蔡哀侯乎？」<small>商書盤庚，言惡易長而難滅。</small>

---

**冬，單伯會齊侯、宋公、衞侯、鄭伯于鄄。**<small>鄄，衞地，今東郡鄄城也。齊桓脩霸業，卒平宋亂，宋人服從，欲歸功天子，故赴以單伯會諸侯為文。</small>

冬，會于鄄，宋服故也。

### 莊十五年 <small>前六七九</small> {#-679}

**十有五年春，齊侯、宋公、陳侯、衞侯、鄭伯會于鄄。**

十五年春，復會焉，齊始霸也。<small>始為諸侯長。</small>

---

**夏，夫人姜氏如齊。**<small>無傳。夫人文姜，齊桓公姊妹。父母在則禮有歸寧，沒則使卿寧。</small>

---

**秋，宋人、齊人、邾人伐郳。**<small>宋主兵，故序齊上。</small>

秋，諸侯為宋伐郳。<small>郳，附庸，屬宋而叛，故齊桓為之伐郳。</small>

**鄭人侵宋。**

鄭人間之而侵宋。

**冬十月。**

### 莊十六年 <small>前六七八</small> {#-678}

**十有六年春王正月。夏，宋人、齊人、衞人伐鄭。**<small>宋主兵也，班序上下以國大小為次，征伐則以主兵為先，春秋之常也，他皆放此。</small>

十六年夏，諸侯伐鄭，宋故也。<small>鄭侵宋故。</small>

---

**秋，荊伐鄭。**

鄭伯自櫟入，<small>[在十四年](#-680)。</small>緩告于楚。秋，楚伐鄭，及櫟，為不禮故也。

---

鄭伯治與於雍糾之亂者。<small>在[桓十五年](../02/#-697)。</small>九月，殺公子閼，刖強鉏，<small>二子，祭仲黨。斷足曰刖。</small>公父定叔出奔衞。<small>共叔段之孫，定，謚也。</small>三年而復之，曰「不可使共叔無後於鄭」，使以十月入，曰「良月也，就盈數焉」。<small>數滿於十。</small>君子謂強鉏不能衞其足。<small>言其不能早辟害。</small>

---

**冬十有二月，會齊侯、宋公、陳侯、衞侯、鄭伯、許男、滑伯、滕子，同盟于幽。**<small>書會，魯會之，不書其人，微者也。言同盟，服異也。陳國小，每盟會皆在衞下，齊桓始霸，楚亦始彊，陳侯介於二大國之間而為三恪之客，故齊桓因而進之，遂班在衞上，終於春秋。滑國都費，河南緱氏縣。幽，宋地。</small>

冬，同盟于幽，鄭成也。

---

**邾子克卒。**<small>無傳。克，儀父名，稱子者，蓋齊桓請王命以為諸侯，再同盟。</small>

---

王使虢公命曲沃伯以一軍為晉侯。<small>曲沃武公遂并晉國，僖王因就命為晉侯。小國，故一軍。</small>

初，晉武公伐夷，執夷詭諸，<small>夷詭諸，周大夫，夷，采地名。</small>蒍國請而免之，<small>蒍國，周大夫。</small>既而弗報，<small>詭諸不報施於蒍國。</small>故子國作亂，謂晉人曰：「與我伐夷而取其地。」<small>使晉取夷地。</small>遂以晉師伐夷，殺夷詭諸。

周公忌父出奔虢，<small>周公忌父，王卿士，辟子國之難。</small>惠王立而復之。<small>魯[桓十五年](../02/#-697)經書「桓王崩」，魯[莊三年](#-691)經書「葬桓王」，自此以來，周有莊王，又有僖王，崩葬皆不見於經傳，王室微弱，不能復自通於諸侯，故傳因周公忌父之事而見惠王，惠王立在此年之末。</small>

---

### 莊十七年 <small>前六七七</small> {#-677}

**十有七年春，齊人執鄭詹。**<small>齊桓始霸，鄭既伐宋，又不朝齊，詹為鄭執政大臣，詣齊見執，不稱行人，罪之也，行人例在[襄十一年](../09/#-562)。諸執大夫，皆稱人以執之，大夫賤故。</small>

十七年春，齊人執鄭詹，鄭不朝也。

---

**夏，齊人殲于遂。**<small>殲，盡也。齊人戍遂，翫而無備，遂人討而盡殺之，故時史因以自盡為文。</small>

夏，遂因氏、頜氏、工婁氏、須遂氏饗齊戍，醉而殺之，齊人殲焉。<small>饗酒食也。四族，遂之彊宗，齊滅遂、戍之在[十三年](#-681)。</small>

---

**秋，鄭詹自齊逃來。**<small>無傳。詹不能伏節守死以解國患而遁逃苟免，書逃以賤之。</small>

---

**冬，多麋。**<small>無傳。麋多則害五稼，故以災書。</small>

---

### 莊十八年 <small>前六七六</small> {#-676}

**十有八年春，王三月，日有食之。**<small>無傳。不書日，官失之。</small>

---

十八年春，虢公、晉侯朝王，王饗醴，命之宥，<small>王之覲羣后，始則行饗禮，先置醴酒，示不忘古，飲宴則命以幣物。宥，助也，所以助歡敬之意，言備設。</small>皆賜玉五瑴、馬三匹，非禮也，<small>雙玉為瑴。</small>王命諸侯，名位不同，禮亦異數，不以禮假人。<small>侯而與公同賜，是借人禮。</small>

虢公、晉侯、鄭伯使原莊公逆王后于陳，陳媯歸于京師，<small>虢、晉朝王，鄭伯又以齊執其卿故，求王為援，皆在周倡義，為王定昏，陳人敬從，得同姓宗國之禮，故傳詳其事，不書，不告。</small>實惠后。<small>陳媯後號惠后，寵愛少子，亂周室，事在[僖二十四年](../05/#-636)，故傳於此並正其后稱。</small>

---

**夏，公追戎于濟西。**<small>戎來侵魯，公逐之於濟水之西。</small>

夏，公追戎于濟西，不言其來，諱之也。<small>戎來侵魯，魯人不知，去乃追之，故諱不言其來。</small>

---

**秋，有蜮。**<small>蜮，短狐也，蓋以含沙射人為災。</small>

秋，有蜮，為災也。

---

**冬十月。**

初，楚武王克權，使鬭緡尹之，<small>權，國名，南郡當陽縣東南有權城。鬭緡，楚大夫。</small>以叛，圍而殺之，<small>緡以權叛。</small>遷權於那處，<small>那處，楚地，南郡編縣東南有那口城。</small>使閻敖尹之。<small>閻敖，楚大夫。</small>及文王即位，與巴人伐申而驚其師，<small>驚巴師。</small>巴人叛楚而伐那處，取之，遂門于楚。<small>攻楚城門。</small>閻敖游涌而逸，<small>涌水在南郡華容縣。閻敖既不能守城，又游涌水而走。</small>楚子殺之，其族為亂。冬，巴人因之以伐楚。

### 莊十九年 <small>前六七五</small> {#-675}

**十有九年春王正月。**

十九年春，楚子禦之，大敗於津。<small>禦巴人，為巴人所敗。津，楚地，或曰江陵縣有津鄉。</small>

**夏四月。**

還，鬻拳弗納，遂伐黃，<small>鬻拳，楚大閽。黃，嬴姓國，今弋陽縣。</small>敗黃師于踖陵。<small>踖陵，黃地。</small>還及湫，有疾。<small>南郡鄀縣東南有湫城。</small>夏六月庚申，卒。鬻拳葬諸夕室，<small>夕室，地名。</small>亦自殺也，而葬於絰皇。<small>絰皇，冢前闕，生守門，故死不失職。</small>初，鬻拳強諫楚子，楚子弗從，臨之以兵，懼而從之，鬻拳曰：「吾懼君以兵，罪莫大焉。」遂自刖也。楚人以為大閽，謂之大伯，<small>若今城門校尉官。</small>使其後掌之。<small>使其子孫常主此官。</small>君子曰：「鬻拳可謂愛君矣！諫以自納於刑，刑猶不忘納君於善。」<small>言愛君，明非臣法也。楚能盡其忠愛，所以興。</small>

---

**秋，公子結媵陳人之婦于鄄，遂及齊侯、宋公盟。**<small>無傳。公子結，魯大夫。公羊、穀梁皆以為魯女媵陳侯之婦。其稱陳人之婦，未入國，略言也。大夫出竟，有可以安社稷、利國家者，則專之可也，結在鄄，聞齊、宋有會，權事之宜，去其本職，遂與二君為盟，故備書之。本非魯公意，而又失媵陳之好，故冬各來伐。</small>

---

**夫人姜氏如莒。**<small>無傳。非父母國而往，書姦。</small>

---

初，王姚嬖于莊王，生子穨，<small>王姚，莊王之妾也。姚，姓。</small>子穨有寵，蒍國為之師，及惠王即位，<small>周惠王，莊王孫。</small>取蒍國之圃以為囿，<small>圃，園也。囿，苑也。</small>邊伯之宮近於王宮，王取之，<small>邊伯，周大夫。</small>王奪子禽、祝跪與詹父田，<small>三子，周大夫。</small>而收膳夫之秩，<small>膳夫，石速也。秩，祿也。</small>故蒍國、邊伯、石速、詹父、子禽、祝跪作亂，因蘇氏。<small>蘇氏，周大夫，桓王奪其十二邑以與鄭，自此以來遂不和。</small>秋，五大夫奉子穨以伐王，<small>石速，士也，故不在五大夫數。</small>不克，出奔溫，<small>溫，蘇氏邑。</small>蘇子奉子穨以奔衞，衞師、燕師伐周。<small>燕，南燕。</small>

---

**冬，齊人、宋人、陳人伐我西鄙。**<small>無傳。[幽之盟](#-678)，魯使微者會，鄄之盟，又使媵臣行，所以受敵。鄙，邊邑。</small>

---

冬，立子穨。

### 莊二十年 <small>前六七四</small> {#-674}

二十年春，鄭伯和王室，不克，<small>克，能也。</small>執燕仲父。<small>燕仲父，南燕伯，為伐周故。</small>

---

**二十年春，王二月，夫人姜氏如莒。**<small>無傳。</small>

---

**夏，齊大災。**<small>無傳。來告以大，故書。天火曰災，例在[宣十六年](../07/#-593)。</small>

---

夏，鄭伯遂以王歸，王處于櫟。

**秋七月。**

秋，王及鄭伯入于鄔，<small>鄔，王所取鄭邑。</small>遂入成周，取其寶器而還。

---

**冬，齊人伐戎。**<small>無傳。</small>

---

冬，王子穨享五大夫，樂及徧舞。<small>皆舞六代之樂。</small>鄭伯聞之，見虢叔，<small>叔，虢公字。</small>曰：「寡人聞之『哀樂失時，殃咎必至』，今王子穨歌舞不倦，樂禍也！夫司寇行戮，<small>司寇，刑官。</small>君為之不舉，<small>去盛饌。</small>而況敢樂禍乎？奸王之位，禍孰大焉，臨禍忘憂，憂必及之，盍納王乎？」虢公曰：「寡人之願也。」

### 莊二十一年 <small>前六七三</small> {#-673}

**二十有一年春王正月。**

二十一年春，胥命于弭。夏，同伐王城。<small>鄭、虢相命。弭，鄭地。</small>鄭伯將王自圉門入，虢叔自北門入，殺王子穨及五大夫。鄭伯享王于闕西辟，樂備。<small>闕，象魏也。樂備，備六代之樂。</small>王與之武公之略，自虎牢以東。<small>略，界也。鄭武公傅平王，平王賜之自虎牢以東，後失其地，故惠王今復與之。虎牢，河南成皐縣。</small>原伯曰：「鄭伯效尤，其亦將有咎。」<small>原伯，原莊公也。言效子穨舞徧樂。</small>

**夏五月辛酉，鄭伯突卒。**<small>[十六年](#-678)與魯大夫盟于幽。</small>

五月，鄭厲公卒。

---

**秋七月戊戌，夫人姜氏薨。**<small>無傳。薨寢、祔姑、赴於諸侯，故具小君禮書之。</small>

---

**冬十有二月，葬鄭厲公。**<small>無傳。八月乃葬，緩慢也。</small>

---

王巡虢守，<small>巡守於虢國也。天子省方，謂之巡守。</small>虢公為王宮于玤，<small>玤，虢地。</small>王與之酒泉。<small>酒泉，周邑。</small>鄭伯之享王也，王以后之鞶鑑予之，<small>后，王后也。鞶帶而以鏡為飾也，今西方羌胡猶然，古之遺服。</small>虢公請器，王予之爵。<small>爵，飲酒器。</small>鄭伯由是始惡於王。<small>為[僖二十四年](../05/#-636)鄭執王使張本。</small>冬，王歸自虢。<small>傳言王之偏也。</small>

---

### 莊二十二年 <small>前六七二</small> {#-672}

**二十有二年春王正月，肆大眚。**<small>無傳。赦有罪也。易稱「赦過宥罪」，書稱「眚災肆赦」，傳稱「[肆眚圍鄭](../09/#-564)」，皆放赦罪人，蕩滌衆故，以新其心，有時而用之，非制所常，故書。</small>**癸丑，葬我小君文姜。**<small>無傳。反哭成喪，故稱小君。</small>

---

**陳人殺其公子御寇。**<small>宣公大子也。陳人惡其殺大子之名，故不稱君父，以國討公子告。</small>

二十二年春，陳人殺其大子御寇。<small>傳稱大子，以實言。</small>陳公子完與顓孫奔齊，<small>公子完、顓孫皆御寇之黨。</small>顓孫自齊來奔。<small>不書，非卿。</small>

齊侯使敬仲為卿。<small>敬仲，陳公子完。</small>辭曰：「羈旅之臣，<small>羈，寄也。旅，客也。</small>幸若獲宥，及於寬政，<small>宥，赦也。</small>赦其不閑於教訓而免於罪戾、弛於負擔，<small>弛，去離也。</small>君之惠也，所獲多矣！敢辱高位，以速官謗，<small>敢，不敢也。</small>請以死告！<small>以死自誓。</small>詩云『翹翹車乘，招我以弓，豈不欲往，畏我友朋』。」<small>逸詩也。翹翹，遠貌。古者聘士以弓。言雖貪顯命，懼為朋友所譏責。</small>使為工正。<small>掌百工之官。</small>飲桓公酒，樂，<small>齊桓賢之，故就其家會，據主人之辭，故言飲桓公酒。</small>公曰：「以火繼之。」辭曰：「臣卜其晝，未卜其夜，不敢。」君子曰：「酒以成禮，不繼以淫，義也，<small>夜飲為淫樂。</small>以君成禮，弗納於淫，仁也。」

初，懿氏卜妻敬仲，<small>懿氏，陳大夫。龜曰卜。</small>其妻占之，曰：「吉！<small>懿氏妻。</small>是謂『鳳皇于飛，和鳴鏘鏘，<small>雄曰鳳，雌曰皇。雄雌俱飛，相和而鳴鏘鏘然，猶敬仲夫妻相隨，適齊有聲譽。</small>有媯之後，將育于姜，<small>媯，陳姓。姜，齊姓。</small>五世其昌，並于正卿，八世之後，莫之與京』。」<small>京，大也。</small>陳厲公，蔡出也，<small>姊妹之子曰出。</small>故蔡人殺五父而立之，<small>五父，陳佗也。殺陳佗在[桓六年](../02/#-706)。</small>生敬仲。其少也，周史有以周易見陳侯者，<small>周大史也。</small>陳侯使筮之，<small>蓍曰筮。</small>遇觀<small>坤下巽上觀。</small>之否，<small>坤下乾上否。觀六四變而為否。</small>曰：「是謂『觀國之光，利用賓于王』，<small>此周易觀卦六四爻辭。易之為書，六爻皆有變象，又有互體，聖人隨其義而論之。</small>此其代陳有國乎？不在此，其在異國，非此其身，在其子孫，光遠而自他有耀者也！坤土也，巽風也，乾天也，風為天，於土上山也，<small>巽變為乾，故曰風為天。自二至四有艮象，艮為山。</small>有山之材而照之以天光，於是乎居土上，<small>山則材之所生。上有乾，下有坤，故言居土上、照之以天光。</small>故曰『觀國之光，利用賓于王』。<small>四為諸侯，變而之乾，有國朝王之象。</small>庭實旅百，奉之以玉帛，天地之美具焉，故曰利用賓于王。<small>艮為門庭，乾為金玉，坤為布帛，諸侯朝王陳贄幣之象。旅，陳也。百，言物備。</small>猶有觀焉，故曰其在後乎。<small>因觀文以博占，故言猶有，觀非在己之言，故知在子孫。</small>風行而著於土，故曰其在異國乎。若在異國，必姜姓也，姜，大嶽之後也，<small>姜姓之先，為堯四嶽。</small>山嶽則配天，物莫能兩大，陳衰，此其昌乎！」<small>變而象艮，故知當興於大嶽之後，得大嶽之權，則有配天之大功，故知陳必衰。</small>及陳之初亡也，<small>[昭八年](../10/#-534)楚滅陳。</small>陳桓子始大於齊，<small>桓子，敬仲五世孫陳無宇。</small>其後亡也，<small>[哀十七年](../12/#-478)楚復滅陳。</small>成子得政。<small>成子，陳常也，敬仲八世孫。陳完有禮於齊，子孫世不忘德，德協於卜，故傳備言其終始。卜筮者，聖人所以定猶豫、決疑似、因生義教者也，尚書洪範通龜筮以同卿士之數，[南蒯卜亂而遇元吉，惠伯答以忠信則可](../10/#-530)，[臧會卜僭，遂獲其應](../10/#-517)，丘明故舉諸縣驗於行事者以示來世，而君子志其善者遠者，他皆放此。</small>

---

**夏五月。**

---

**秋七月丙申，及齊高傒盟于防。**<small>無傳。高傒，齊之貴卿，而與魯之微者盟，齊桓謙接諸侯，以崇霸業。</small>**冬，公如齊納幣。**<small>無傳。公不使卿而親納幣，非禮也。母喪未再期而圖昏，二傳不見所譏，左氏又無傳，失禮明故。</small>

### 莊二十三年 <small>前六七一</small> {#-671}

**二十有三年春，公至自齊。**<small>無傳。</small>

---

**祭叔來聘。**<small>無傳。穀梁以祭叔為祭公來聘魯，天子內臣不得外交，故不言使，不與其得使聘。</small>

---

**夏，公如齊觀社。**<small>齊因祭社蒐軍實，故公往觀之。</small>

二十三年夏，公如齊觀社，非禮也。曹劌諫曰：「不可！夫禮，所以整民也，故會以訓上下之則、制財用之節，<small>貢賦多少。</small>朝以正班爵之義、帥長幼之序，征伐以討其不然，<small>不然，不用命。</small>諸侯有王，<small>從王事。</small>王有巡守，<small>省四方。</small>以大習之，<small>大習會朝之禮。</small>非是，君不舉矣！君舉必書，<small>書於策。</small>書而不法，後嗣何觀？」

**公至自齊。**<small>無傳。</small>

---

**荊人來聘。**<small>無傳。不書荊子使某來聘、君臣同辭者，蓋楚之始通，未成其禮。</small>

---

**公及齊侯遇于穀。**<small>無傳。</small>

**蕭叔朝公。**<small>無傳。蕭、附庸國，叔、名。就穀朝公，故不言來。凡在外朝，則禮不得具，嘉禮不野合。</small>

---

晉桓莊之族偪，<small>桓叔、莊伯之子孫強盛，偪迫公室。</small>獻公患之。士蒍曰：「去富子，則羣公子可謀也已。」<small>士蒍，晉大夫。富子，二族之富強者。</small>公曰：「爾試其事。」士蒍與羣公子謀，譖富子而去之。<small>以罪狀誣之，同族惡其富強，故士蒍得因而間之。用其所親為譖則似信，離其骨肉則黨弱，羣公子終所以見滅。</small>

---

**秋，丹桓宮楹。**<small>桓公廟也。楹，柱也。</small>

秋，丹桓宮之楹。

---

**冬十有一月，曹伯射姑卒。**<small>無傳。未同盟而赴以名。</small>

---

**十有二月甲寅，公會齊侯，盟于扈。**<small>無傳。扈，鄭地，在熒陽卷縣西北。</small>

---

### 莊二十四年 <small>前六七〇</small> {#-670}

**二十有四年春，王三月，刻桓宮桷。**<small>刻、鏤也，桷、椽也。將逆夫人，故為盛飾。</small>

二十四年春，刻其桷，皆非禮也。<small>并非丹楹，故言皆。</small>御孫諫曰：「臣聞之『儉，德之共也，侈，惡之大也』，<small>御孫，魯大夫。</small>先君有共德而君納諸大惡，無乃不可乎？」<small>以不丹楹、刻桷為共。</small>

---

**葬曹莊公。**<small>無傳。</small>

---

**夏，公如齊逆女。**<small>無傳。親逆，禮也。</small>**秋，公至自齊。**<small>無傳。</small>**八月丁丑，夫人姜氏入。**<small>哀姜也。公羊傳以為姜氏要公，不與公俱入，蓋以孟任故。丁丑入而明日乃朝廟。</small>**戊寅，大夫、宗婦覿用幣。**<small>宗婦，同姓大夫之婦。禮，小君至，大夫執贄以見，明臣子之道，莊公欲奢夸夫人，故使大夫、宗婦同贄俱見。</small>

秋，哀姜至，公使宗婦覿用幣，非禮也。<small>傳不言大夫，唯舉非常。</small>御孫曰：「男贄，大者玉帛，<small>公侯伯子男執玉，諸侯世子附庸孤卿執帛。</small>小者禽鳥，<small>卿執羔，大夫執鴈，士執雉。</small>以章物也，<small>章所執之物，別貴賤。</small>女贄，不過榛栗棗脩，以告虔也，<small>榛小栗、脩脯、虔敬也，皆取其名以示敬。</small>今男女同贄，是無別也，男女之別，國之大節也，而由夫人亂之，無乃不可乎？」

---

**大水。**<small>無傳。</small>

---

**冬，戎侵曹。**<small>無傳。</small>**曹羈出奔陳。**<small>無傳。羈，蓋曹世子也，先君既葬而不稱爵者，微弱不能自定，曹人以名赴。</small>**赤歸于曹。**<small>無傳。赤，曹僖公也，蓋為戎所納，故曰歸。</small>

---

**郭公。**<small>無傳。蓋經闕誤也。自「曹羈」以下，公羊、穀梁之說既不了，又不可通之於左氏，故不采用。</small>

---

晉士蒍又與羣公子謀，使殺游氏之二子。<small>游氏二子，亦桓莊之族。</small>士蒍告晉侯曰：「可矣！不過二年，君必無患。」

---

### 莊二十五年 <small>前六六九</small> {#-669}

**二十有五年春，陳侯使女叔來聘。**<small>女叔，陳卿，女氏、叔字。</small>

二十五年春，陳女叔來聘，始結陳好也，嘉之，故不名。<small>季友相魯，原仲相陳，二人有舊，故女叔來聘，季友冬亦報聘，嘉好接備。卿以字為嘉，則稱名其常也。</small>

---

**夏五月癸丑，衞侯朔卒。**<small>無傳。惠公也。書名，[十六年](#-678)與內大夫盟于幽。</small>

---

**六月辛未朔，日有食之，鼓用牲于社。**<small>鼓，伐鼓也，用牲以祭社。傳例曰「非常也」。</small>

夏六月辛未朔，日有食之，鼓用牲于社，非常也。<small>非常鼓之月。長歷推之，辛未實七月朔，置閏失所，故致月錯。</small>唯正月之朔，慝未作，<small>正月，夏之四月，周之六月，謂正陽之月，今書六月而傳云唯者，明此月非正陽月也。慝，陰氣。</small>日有食之，於是乎用幣于社，伐鼓于朝。<small>日食，歷之常也，然食於正陽之月，則諸侯用幣于社，請救於上公，伐鼓于朝，退而自責，以明陰不宜侵陽、臣不宜掩君，以示大義。</small>

---

**伯姬歸于杞。**<small>無傳。不書逆女，逆者微。</small>

---

**秋，大水，鼓用牲于社、于門。**<small>門，國門也。傳例曰「亦非常也」。</small>

秋，大水，鼓用牲于社、于門，亦非常也。<small>失常禮。</small>凡天災，有幣無牲，<small>天災，日月食、大水也，祈請而已，不用牲也。</small>非日月之眚，不鼓。<small>眚，猶災也，月侵日為眚。陰陽逆順之事，賢聖所重，故特鼓之。</small>

---

**冬，公子友如陳。**<small>無傳。報女叔之聘。諸魯出朝聘皆書如，不果彼國必成其禮，故不稱朝聘，春秋之常也。公子友，莊公之母弟，稱公子者，史策之通言，母弟至親，異於他臣，其相殺害，則稱弟以示義，至於嘉好之事、兄弟篤睦，非例所興，或稱弟，或稱公子，仍舊史之文也。母弟例在[宣十七年](../07/#-592)。</small>

---

晉士蒍使羣公子盡殺游氏之族，乃城聚而處之。<small>聚，晉邑。</small>冬，晉侯圍聚，盡殺羣公子。<small>卒如士蒍之計。</small>

### 莊二十六年 <small>前六六八</small> {#-668}

二十六年春，晉士蒍為大司空。<small>大司空，卿官。</small>夏，士蒍城絳，以深其宮。<small>絳，晉所都也，今平陽絳邑縣。</small>

---

**二十有六年春，公伐戎。**<small>無傳。</small>**夏，公至自伐戎。**<small>無傳。</small>

---

**曹殺其大夫。**<small>無傳。不稱名，非其罪，例在[文七年](../06/#-620)。</small>

---

**秋，公會宋人、齊人伐徐。**<small>無傳。宋序齊上，主兵。</small>

---

秋，虢人侵晉。冬，虢人又侵晉。<small>為傳明年晉將伐虢張本。此年經傳各自言其事者，或經是直文，或策書雖存而簡牘散落，不究其本末，故傳不復申解，但言傳事而已。</small>

---

**冬十有二月癸亥朔，日有食之。**<small>無傳。</small>

---

### 莊二十七年 <small>前六六七</small> {#-667}

**二十有七年春，公會杞伯姬于洮。**<small>伯姬，莊公女。洮，魯地。</small>

二十七年春，公會杞伯姬于洮，非事也。<small>非諸侯之事。</small>天子非展義不巡守，<small>天子巡守，所以宣布德義。</small>諸侯非民事不舉，卿非君命不越竟。

---

**夏六月，公會齊侯、宋公、陳侯、鄭伯，同盟于幽。**

夏，同盟于幽，陳、鄭服也。<small>[二十二年](#-672)陳亂而齊納敬仲，[二十五年](#-669)、鄭文公之四年，獲成於楚，皆有二心於齊，今始服也。</small>

---

**秋，公子友如陳葬原仲。**<small>原仲，陳大夫，原氏、仲字也。禮，臣既卒不名，故稱字，季友違禮，會外大夫葬，具見其事，亦所以知譏。</small>

秋，公子友如陳葬原仲，非禮也。原仲，季友之舊也。

---

**冬，杞伯姬來。**<small>傳例曰「歸寧」。</small>

冬，杞伯姬來，歸寧也。<small>寧，問父母安否。</small>凡諸侯之女，歸寧曰來，出曰來歸，<small>歸，不反之辭。</small>夫人歸寧曰如某，出曰歸于某。

---

**莒慶來逆叔姬。**<small>無傳。慶，莒大夫。叔姬，莊公女。卿自為逆則稱字，例在[宣五年](../07/#-604)。</small>

---

**杞伯來朝。**<small>無傳。杞稱伯者，蓋為時王所黜。</small>

---

**公會齊侯于城濮。**<small>無傳。城濮，衞地，將討衞也。</small>

---

晉侯將伐虢。士蒍曰：「不可！虢公驕，若驟得勝於我，必弃其民，<small>弃民，不養之。</small>無衆而後伐之，欲禦我，誰與？夫禮樂慈愛，戰所畜也，夫民，讓事、樂和、愛親、哀喪而後可用也，<small>上之使民以義讓哀樂為本，言不可力強。</small>虢弗畜也，亟戰將饑。」<small>言虢不畜義讓而力戰。</small>

---

### 莊二十八年 <small>前六六六</small> {#-666}

**二十有八年春，王三月甲寅，齊人伐衞，衞人及齊人戰，衞人敗績。**<small>齊侯稱人者，諱取賂而還，以賤者告。不地者，史失之。</small>

王使召伯廖賜齊侯命，<small>召伯廖，王卿士。賜命為侯伯。</small>且請伐衞，以其立子穨也。<small>立子穨在[十九年](#-675)。</small>二十八年春，齊侯伐衞，戰，敗衞師，數之以王命，取賂而還。

---

**夏四月丁未，邾子瑣卒。**<small>無傳。未同盟而赴以名。</small>

---

晉獻公娶于賈，無子，<small>賈，姬姓國也。</small>烝於齊姜，<small>齊姜，武公妾。</small>生秦穆夫人及大子申生，又娶二女於戎，大戎狐姬生重耳，<small>大戎，唐叔子孫，別在戎狄者。</small>小戎子生夷吾。<small>小戎，允姓之戎。子，女也。</small>晉伐驪戎，驪戎男女以驪姬，<small>驪戎在京兆新豐縣，其君姬姓，其爵男也。納女於人曰女。</small>歸，生奚齊，其娣生卓子。驪姬嬖，欲立其子，賂外嬖梁五與東關嬖五，<small>姓梁名五，在閨闥之外者。東關嬖五，別在關塞者，亦名五。皆大夫，為獻公所嬖幸，視聽外事。</small>使言於公曰：「曲沃，君之宗也，<small>曲沃，桓叔所封，先君宗廟所在。</small>蒲與二屈，君之疆也，<small>蒲，今平陽蒲子縣。二屈，今平陽北屈縣，或云「二，當為北」。</small>不可以無主，宗邑無主則民不威，疆埸無主則啟戎心，戎之生心、民慢其政，國之患也！若使大子主曲沃，而重耳、夷吾主蒲與屈，則可以威民而懼戎，且旌君伐。」<small>旌，章也。伐，功也。</small>使俱曰：「狄之廣莫，於晉為都，晉之啟土，不亦宜乎！」<small>廣莫，狄地之曠絕也，即謂蒲子、北屈也。言遣二公子出都之，則晉方當大開土界。獻公未決，故復使二五俱說此美。</small>晉侯說之。夏，使大子居曲沃，重耳居蒲城，夷吾居屈，羣公子皆鄙，<small>鄙，邊邑。</small>唯二姬之子在絳。二五卒與驪姬譖羣公子而立奚齊，晉人謂之二五耦。<small>二耜相耦，廣一尺，共起一伐。言二人俱共墾傷晉室若此。</small>

---

**秋，荊伐鄭。**

楚令尹子元欲蠱文夫人，<small>文王夫人[息媯](#-684)也。子元，文王弟。蠱，惑以淫事。</small>為館於其宮側而振萬焉。<small>振，動也。萬，舞也。</small>夫人聞之，泣曰：「先君以是舞也，習戎備也，今令尹不尋諸仇讎，而於未亡人之側，不亦異乎？」<small>尋，用也。婦人既寡，自稱未亡人。</small>御人以告子元。<small>御人，夫人之侍人。</small>子元曰：「婦人不忘襲讎，我反忘之。」秋，子元以車六百乘伐鄭，入于桔柣之門。<small>桔柣，鄭遠郊之門也。</small>子元、鬭御彊、鬭梧、耿之不比為旆，<small>子元自與三子特建旆以居前。廣充幅、長尋曰旐，繼旐曰旆。</small>鬭班、王孫游、王孫喜殿，<small>三子在後為反禦。</small>衆車入自純門，及逵市。<small>純門，鄭外郭門也。逵市，郭內道上市。</small>縣門不發，楚言而出，子元曰：「鄭有人焉。」<small>縣門，施於內城門，鄭示楚以間暇，故不閉城門，出兵而效楚言，故子元畏之不敢進。</small>

**公會齊人、宋人救鄭。**

諸侯救鄭，楚師夜遁。鄭人將奔桐丘，<small>許昌縣東北有桐丘城。</small>諜告曰「楚幕有烏」，乃止。<small>諜，間也。幕，帳也。</small>

---

**~~冬，築郿。~~**

---

**大無麥禾。**<small>書於冬者，五穀畢入，計食不足而後書也。</small>**臧孫辰告糴于齊。**<small>臧孫辰，魯大夫臧文仲。</small>

冬，饑，臧孫辰告糴于齊，禮也。<small>經書大無麥禾、傳言饑、傳又先書饑在築郿上者，說始糴，經在下，須得糴。嫌或諱饑，故曰禮。</small>

---

**==冬，築郿。==**<small>郿，魯下邑。傳例曰「邑曰築」。</small>

築郿，非都也。凡邑，有宗廟先君之主曰都，無曰邑，邑曰築，都曰城。<small>周禮四縣為都、四井為邑，然宗廟所在，則雖邑曰都，尊之也。言凡邑，則他築非例。</small>

---

### 莊二十九年 <small>前六六五</small> {#-665}

**二十有九年春，新延廏。**<small>傳例曰「書不時」。言新者，皆舊物不可用，更造之辭。</small>

二十九年春，新作延廏，書不時也。<small>經無作字，蓋闕。</small>凡馬，日中而出，日中而入。<small>日中，春秋分也。治廏當以秋分，因馬向入而脩之，今以春作，故曰不時。</small>

---

**夏，鄭人侵許。**<small>傳例曰「無鐘鼓曰侵」。</small>

夏，鄭人侵許。凡師，有鐘鼓曰伐，<small>聲其罪。</small>無曰侵，<small>鐘鼓無聲。</small>輕曰襲。<small>掩其不備。</small>

---

**秋，有蜚。**<small>傳例曰「為災」。</small>

秋，有蜚，為災也。凡物，不為災不書。

---

**冬十有二月，紀叔姬卒。**<small>無傳。紀國雖滅，叔姬執節守義，故繫之紀，賢而錄之。</small>

---

**城諸及防。**<small>諸、防皆魯邑。傳例曰「書時也」。諸非備難而興作，傳皆重云時以釋之，他皆放此。諸，今城陽諸縣。</small>

冬十二月，城諸及防，書時也。凡土功，龍見而畢務，戒事也，<small>謂今九月、周十一月，龍星角亢晨見東方，三務始畢，戒民以土功事。</small>火見而致用，<small>大火心星，次角亢見者，致築作之物。</small>水昏正而栽，<small>謂今十月定星昏而中，於是樹板幹而興作。</small>日至而畢。<small>日南至，微陽始動，故土功息。</small>

---

### 莊三十年 <small>前六六四</small> {#-664}

**三十年春王正月。**

樊皮叛王。<small>樊皮，周大夫，樊其采地、皮名。</small>三十年春，王命虢公討樊皮。夏四月丙辰，虢公入樊，執樊仲皮歸于京師。

---

**夏，次于成。**<small>無傳。將卑師少，故直言次。齊將降鄣，故設備。</small>

---

楚公子元歸自伐鄭而處王宮，<small>欲遂蠱文夫人。</small>鬭射師諫，則執而梏之。<small>射師，鬭廉也。足曰桎，手曰梏。</small>秋，申公鬭班殺子元。<small>申，楚縣也。楚僭號，縣尹皆稱公。</small>鬭穀於菟為令尹，自毀其家，以紓楚國之難。<small>鬭穀於菟，令尹子文也。毀減、紓緩也。</small>

---

**秋七月，齊人降鄣。**<small>無傳。鄣，紀附庸國，東平無鹽縣東北有鄣城。小國孤危，不能自固，蓋齊遙以兵威脅使降附。</small>

---

**八月癸亥，葬紀叔姬。**<small>無傳。以賢錄也。無臣子，故不作謚。</small>

---

**九月庚午朔，日有食之，鼓用牲于社。**<small>無傳。</small>

---

**冬，公及齊侯遇于魯濟。**<small>濟水歷齊魯界，在齊界為齊濟，在魯界為魯濟，蓋魯地。</small>

冬，遇于魯濟，謀山戎也，以其病燕故也。<small>齊桓行霸，故欲為燕謀難。燕國，今薊縣。</small>

**齊人伐山戎。**<small>山戎，北狄。</small>

---

### 莊三十一年 <small>前六六三</small> {#-663}

**三十有一年春，築臺于郎。**<small>無傳。刺奢，且非土功之時。</small>

---

**夏四月，薛伯卒。**<small>無傳。未同盟。</small>

---

**築臺于薛。**<small>無傳。薛，魯地。</small>

---

**六月，齊侯來獻戎捷。**<small>傳例曰「諸侯不相遺俘」。捷，獲也。獻，奉上之辭。齊侯以獻捷禮來，故書以示過。</small>

三十一年夏六月，齊侯來獻戎捷，非禮也。凡諸侯有四夷之功則獻于王，王以警于夷，<small>以警懼夷狄。</small>中國則否，諸侯不相遺俘。<small>雖夷狄俘，猶不以相遺。</small>

---

**秋，築臺于秦。**<small>無傳。東平范縣西北有秦亭。</small>

---

**冬，不雨。**<small>無傳。不書旱，不為災，例在[僖三年](../05/#-657)。</small>

---

### 莊三十二年 <small>前六六二</small> {#-662}

**三十有二年春，城小穀。**<small>小穀，齊邑，濟北穀城縣城中有管仲井。大都以名通者則不繫國。</small>

三十二年春，城小穀，為管仲也。<small>公感齊桓之德，故為管仲城私邑。</small>

---

**夏，宋公、齊侯遇于梁丘。**<small>齊善宋之請見，故進其班。梁丘在高平昌邑縣西南。</small>

齊侯為楚伐鄭之故，請會于諸侯。<small>楚伐鄭在[二十八年](#-666)。謀為鄭報楚。</small>宋公請先見于齊侯。夏，遇于梁丘。

---

秋七月，有神降于莘。<small>有神聲以接人。莘，虢地。</small>惠王問諸內史過曰：「是何故也？」<small>內史過，周大夫。</small>對曰：「國之將興，明神降之，監其德也，將亡，神又降之，觀其惡也，故有得神以興，亦有以亡，虞夏商周皆有之。」<small>亦有神異。</small>王曰：「若之何？」對曰：「以其物享焉，其至之日，亦其物也。」<small>享，祭也。若以甲乙日至，祭先脾，玉用蒼，服上青，以此類祭之。</small>王從之。內史過往，聞虢請命，<small>聞虢請於神，求賜土田之命。</small>反曰：「虢必亡矣！虐而聽於神。」神居莘六月，虢公使祝應、宗區、史嚚享焉，神賜之土田。<small>祝，大祝。宗，宗人。史，大史。應、區、嚚皆名。</small>史嚚曰：「虢其亡乎！吾聞之『國將興，聽於民，<small>政順民心。</small>將亡，聽於神』，<small>求福於神。</small>神，聦明正直而壹者也，依人而行，<small>唯德是與。</small>虢多涼德，其何土之能得？」<small>涼，薄也。為[僖二年](../05/#-658)晉滅下陽傳。</small>

---

初，公築臺臨黨氏，<small>黨氏，魯大夫。築臺不書，不告廟。</small>見孟任，從之，閟，<small>孟任，黨氏女。閟，不從公。</small>而以夫人言許之。<small>許以為夫人。</small>割臂盟公，生子般焉。雩講于梁氏，女公子觀之，<small>雩，祭天也。講，肄也。梁氏，魯大夫。女公子，子般妹。</small>圉人犖自牆外與之戲，<small>圉人，掌養馬者。以慢言戲之。</small>子般怒，使鞭之。公曰：「不如殺之，是不可鞭。」犖有力焉，能投蓋于稷門。<small>蓋，覆也。稷門，魯南城門。走而自投，接其屋之桷，反覆門上。</small>

**秋七月癸巳，公子牙卒。**<small>牙，慶父同母弟僖叔也。飲酖而死，不以罪告，故得書卒。書日者，公有疾，不責公不與小斂。</small>

公疾，問後於叔牙，對曰：「慶父材。」<small>蓋欲進其同母兄。</small>問於季友，對曰：「臣以死奉般。」<small>季友，莊公母弟，故欲立般。</small>公曰：「鄉者牙曰『慶父材』。」成季使以君命命僖叔，待于鍼巫氏，<small>成季，季友也。鍼巫氏，魯大夫。</small>使鍼季酖之，<small>酖，鳥名，其羽有毒，以畫酒，飲之則死。</small>曰：「飲此則有後於魯國，不然，死且無後。」飲之，歸及逵泉而卒，立叔孫氏。<small>逵泉，魯地。不以罪誅，故得立後，世其祿。</small>

**八月癸亥，公薨于路寢。**<small>路寢，正寢也。公薨皆書其所，詳凶變。</small>

八月癸亥，公薨于路寢。子般即位，次于黨氏。<small>即喪位。次，舍也。</small>

**冬十月己未，子般卒。**<small>子般，莊公大子，先君未葬，故不稱爵。不書殺，諱之也。</small>

冬十月己未，共仲使圉人犖賊子般于黨氏。<small>共仲，慶父。</small>成季奔陳。<small>出奔不書，國亂，史失之。</small>

**公子慶父如齊。**<small>無傳。慶父既殺子般，季友出奔，國人不與，故懼而適齊，欲以求援，時無君，假赴告之禮而行。</small>

立閔公。<small>閔公，莊公庶子，於是年八歲。</small>

---

**狄伐邢。**<small>無傳。邢國在廣平襄國縣。</small>