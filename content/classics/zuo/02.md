---
title: "桓公第二"
subtitle: "前 711-694"
date: 2019-09-14T20:06:18+08:00
draft: false
weight: 702
js:
    - /js/toc.js
    - /js/commentary.js
---


### 桓元年 <small>前七一一</small> {#-711}

**元年春，王正月，公即位。**<small>嗣子位定於初喪，而改元必須踰年者，繼父之業，成父之志，不忍有變於中年也，諸侯每首歲必有禮於廟，諸遭喪繼位者因此而改元正位，百官以序，故國史亦書即位之事於策。桓公篡立而用常禮，欲自同於遭喪繼位者，釋例論之備矣。</small>

元年春，公即位，脩好于鄭。鄭人請復祀周公，卒易祊田，<small>事在[隱八年](../01/#-715)。</small>公許之。

**三月，公會鄭伯于垂，鄭伯以璧假許田。**

三月，鄭伯以璧假許田，為周公祊故也。<small>魯不宜聽鄭祀周公，又不宜易取祊田，犯二不宜以動，故隱其實，不言祊，稱璧假，言若進璧以假田，非久易也。</small>

**夏四月丁未，公及鄭伯盟于越。**<small>公以篡立而脩好於鄭，鄭因而迎之，成禮於垂，終易二田，然後結盟。垂，犬丘，衞地也。越，近垂地名。鄭求祀周公，魯聽受祊田，令鄭廢泰山之祀，知其非禮，故以璧假為文，時之所隱。</small>

夏四月丁未，公及鄭伯盟于越，結祊成也。<small>結成易二田之事也。傳以經不書祊，故獨見祊。</small>盟曰：「渝盟，無享國。」<small>渝，變也。</small>

---

**秋，大水。**<small>書災也。傳例曰「凡平原出水為大水」。</small>

秋，大水。凡平原出水為大水。<small>廣平曰原。</small>

---

**冬十月。**

---

冬，鄭伯拜盟。<small>鄭伯若自來則經不書，若遣使則當言鄭人，不得稱鄭伯，疑謬誤。</small>

---

### 桓二年 <small>前七一〇</small> {#-710}

**二年春，王正月戊申，宋督弒其君與夷，及其大夫孔父。**<small>稱督以弒，罪在督也。孔父稱名者，內不能治其閨門，外取怨於民，身死而禍及其君。</small>

宋華父督見孔父之妻于路，<small>華父督，宋戴公孫也。孔父嘉，孔子六世祖。</small>目逆而送之，曰「美而豔」。<small>色美曰豔。</small>二年春，宋督攻孔氏，殺孔父而取其妻。公怒，督懼，遂弒殤公。君子以督為有無君之心而後動於惡，<small>雖有君，若無也。</small>故先書「弒其君」。

---

**滕子來朝。**<small>無傳。[隱十一年](../01/#-712)稱侯，今稱子者，蓋時王所黜。</small>

---

**三月，公會齊侯、陳侯、鄭伯于稷，以成宋亂。**<small>成，平也。宋有弒君之亂，故為會欲以平之。稷，宋地。</small>

會于稷，以成宋亂，為賂故，立華氏也。<small>經稱平宋亂者，蓋以魯君受賂，立華氏，貪縱之甚，惡其指斥，故遠言始與齊、陳、鄭為會之本意也。傳言「為賂故，立華氏」，明經本書平宋亂為公諱，諱在受賂立華氏也，猶「[璧假許田，為周公祊故](#-711)」，所謂婉而成章。督未死而賜族，督之妄也。</small>宋殤公立，十年十一戰，<small>殤公以[隱四年](../01/#-719)立，十一戰皆在隱公世。</small>民不堪命，孔父嘉為司馬，督為大宰，故因民之不堪命，先宣言曰「司馬則然」，<small>言公之數戰，則司馬使爾。嘉，孔父字。</small>已殺孔父而弒殤公，召莊公于鄭而立之，以親鄭。<small>莊公，公子馮也，[隱三年](../01/#-720)出居于鄭。馮入宋不書，不告也。</small>以郜大鼎賂公，<small>郜國所造器也，故繫名於郜。濟陰成武縣東南有北郜城。</small>齊、陳、鄭皆有賂，故遂相宋公。

**夏四月，取郜大鼎于宋，戊申，納于大廟。**<small>宋以鼎賂公。大廟，周公廟也。始欲平宋之亂，終於受賂，故備書之。戊申，五月十日。</small>

夏四月，取郜大鼎于宋，戊申，納于大廟，非禮也。臧哀伯諫曰：<small>臧哀伯，魯大夫，僖伯之子。</small>「君人者，將昭德塞違，以臨照百官，猶懼或失之，故昭令德，以示子孫，是以清廟茅屋、<small>以茅飾屋，著儉也。清廟，肅然清靜之稱。</small>大路越席、<small>大路，玉路，祀天車也。越席，結草。</small>大羹不致、<small>大羹，肉汁，不致五味。</small>粢食不鑿，<small>黍稷曰粢，不精鑿。</small>昭其儉也，<small>此四者皆示儉。</small>衮冕黻珽、<small>衮，畫衣也。冕，冠也。黻，韋韠，以蔽膝也。珽，玉笏也，若今吏之持簿。</small>帶裳幅舄、<small>帶，革帶也。衣下曰裳。幅，若今行縢者。舄，複履。</small>衡紞紘綖，<small>衡，維持冠者。紞，冠之垂者。紘，纓從下而上者。綖，冠上覆。</small>昭其度也，<small>尊卑各有制度。</small>藻率鞞鞛、<small>藻率，以韋為之，所以藉玉也，王五采，公侯伯三采，子男二采。鞞，佩刀削上飾，鞛，下飾。</small>鞶厲游纓，<small>鞶，紳帶也，一名大帶。厲，大帶之垂者。游，旌旗之游。纓，在馬膺前，如索帬。</small>昭其數也，<small>尊卑各有數。</small>火龍黼黻，<small>火，畫火也。龍，畫龍也。白與黑謂之黼，形若斧。黑與青謂之黻，兩己相戾。</small>昭其文也，<small>以文章明貴賤。</small>五色比象，昭其物也，<small>車服器械之有五色，皆以比象天地四方，以示器物不虛設。</small>鍚鸞和鈴，昭其聲也，<small>鍚在馬額，鸞在鑣，和在衡，鈴在旂，動皆有鳴聲。</small>三辰旂旗，昭其明也，<small>三辰，日月星也，畫於旂旗，象天之明。</small>夫德，儉而有度，登降有數，<small>登降，謂上下尊卑。</small>文物以紀之，聲明以發之，以臨照百官，百官於是乎戒懼，而不敢易紀律，今滅德立違，<small>謂立華督違命之臣。</small>而寘其賂器於大廟，以明示百官，百官象之，其又何誅焉？國家之敗，由官邪也，官之失德，寵賂章也，郜鼎在廟，章孰甚焉？武王克商，遷九鼎于雒邑，<small>九鼎，殷所受夏九鼎也，武王克商，乃營雒邑，而後去之，又遷九鼎焉，時但營雒邑，未有都城，至周公乃卒營雒邑，謂之王城，即今河南城也，故傳曰「[成王定鼎於郟鄏](../07/#-606)」。</small>義士猶或非之，<small>蓋伯夷之屬。</small>而況將昭違亂之賂器於大廟，其若之何？」公不聽。周內史聞之曰：「臧孫達其有後於魯乎？君違，不忘諫之以德。」<small>內史，周大夫官也。僖伯諫隱觀魚，其子哀伯諫桓納鼎，積善之家，必有餘慶，故曰其有後於魯。</small>

---

**秋七月，杞侯來朝。**<small>公即位而來朝。</small>

秋七月，杞侯來朝，不敬。杞侯歸，乃謀伐之。

---

**蔡侯、鄭伯會于鄧。**<small>潁川召陵縣西南有鄧城。</small>

蔡侯、鄭伯會于鄧，始懼楚也。<small>楚國，今南郡江陵縣北紀南城也。楚武王始僭號稱王，欲害中國，蔡、鄭姬姓，近楚，故懼而會謀。</small>

---

**九月，入杞。**<small>不稱主帥，微者也。弗地曰入。</small>

九月，入杞，討不敬也。

---

**公及戎盟于唐。**

公及戎盟于唐，脩舊好也。<small>惠、隱之好。</small>

**冬，公至自唐。**<small>傳例曰「告于廟也」，特相會，故致地也。凡公行還不書至者，皆不告廟也。隱不書至，謙不敢自同於正君書勞策勳。</small>

冬，公至自唐，告于廟也。凡公行，告于宗廟，反行飲至，舍爵策勳焉，禮也。<small>爵，飲酒器也。既飲置爵，則書勳勞於策，言速紀有功也。</small>特相會，往來稱地，讓事也。<small>特相會，公與一國會也。會必有主，二人獨會，則莫肯為主，兩讓會事不成，故但書地。</small>自參以上，則往稱地、來稱會，成事也。<small>成會事。</small>

---

### 桓三年 <small>前七〇九</small> {#-709}

初，晉穆侯之夫人姜氏以條之役生大子，命之曰仇，<small>條，晉地。大子，文侯也。意取於戰相仇怨。</small>其弟以千畒之戰生，命之曰成師。<small>桓叔也。西河界休縣南有地名千畒。意取能成其衆。</small>師服曰：「異哉君之名子也！<small>師服，晉大夫。</small>夫名以制義，<small>名之必可言也。</small>義以出禮，<small>禮從義出。</small>禮以體政，<small>政以禮成。</small>政以正民，是以政成而民聽，易則生亂。<small>反易禮義則亂生也。</small>嘉耦曰妃，怨耦曰仇，古之命也，<small>自古有此言。</small>今君命大子曰仇，弟曰成師，始兆亂矣，兄其替乎！」<small>穆侯愛少子桓叔。俱取於戰以為名，所附意異，故師服知桓叔之黨必盛於晉，以傾宗國，故因名以諷諫。</small>

惠之二十四年，晉始亂，故封桓叔于曲沃，<small>惠，魯惠公也。晉文侯卒，子昭侯元年，危不自安，封成師為曲沃伯。</small>靖侯之孫欒賓傅之。<small>靖侯，桓叔之高祖父。言得貴寵公孫為傅相。</small>師服曰：「吾聞國家之立也，本大而末小，是以能固，故天子建國，<small>立諸侯也。</small>諸侯立家，<small>卿大夫稱家。</small>卿置側室，<small>側室，衆子也。得立此一官。</small>大夫有貳宗，<small>適子為小宗，次者為貳宗，以相輔貳。</small>士有隸子弟，<small>士卑，自以其子弟為僕隸。</small>庶人工商各有分親，皆有等衰，<small>庶人無復尊卑，以親疏為分別也。衰，殺也。</small>是以民服事其上而下無覬覦。<small>下不冀望上位。</small>今晉，甸侯也，而建國，本既弱矣，其能久乎？」<small>諸侯而在甸服者。</small>

惠之三十年，晉潘父弒昭侯而納桓叔，不克。<small>潘父，晉大夫也。昭侯，文侯子。</small>晉人立孝侯。<small>昭侯子也。</small>

惠之四十五年，曲沃莊伯伐翼，弒孝侯。<small>莊伯，桓叔子。翼，晉國所都。</small>翼人立其弟鄂侯，鄂侯生哀侯，<small>鄂侯以[隱五年](../01/#-718)奔隨，其年秋，王立哀侯于翼。</small>哀侯侵陘庭之田，<small>陘庭，翼南鄙邑。</small>陘庭南鄙啟曲沃伐翼。

三年春，曲沃武公伐翼，次于陘庭，韓萬御戎，梁弘為右，<small>武公，曲沃莊伯子也。韓萬，莊伯弟也。御戎，僕也。右，戎車之右。</small>逐翼侯于汾隰，<small>汾隰，汾水邊。</small>驂絓而止，<small>驂，騑馬。</small>夜，獲之，及欒共叔。<small>共叔，桓叔之傅欒賓之子也，身傅翼侯，父子各殉所奉之主，故并見獲而死。</small>

---

**三年春正月，公會齊侯于嬴。**<small>經之首時必書王，明此歷天王之所班也，其或廢法違常，失不班歷，故不書王。嬴，齊邑，今泰山嬴縣。</small>

會于嬴，成昏于齊也。<small>公不由媒介，自與齊侯會而成昏，非禮也。</small>

---

**夏，齊侯、衞侯胥命于蒲。**<small>申約言以相命而不歃血也。蒲，衞地，在陳留長垣縣西南。</small>

夏，齊侯、衞侯胥命于蒲，不盟也。

---

**六月，公會杞侯于郕。**

公會杞侯于郕，杞求成也。<small>[二年](#-710)入杞，故今來求成。</small>

---

**秋七月壬辰朔，日有食之，既。**<small>無傳。既，盡也。歷家之說，謂日光以望時遙奪月光，故月食，日月同會，月奄日，故日食，食有上下者，行有高下，日光輪存而中食者，相奄密，故日光溢出，皆既者，正相當而相奄間疏也，然聖人不言月食日，而以自食為文，闕於所不見。</small>

---

**公子翬如齊逆女。**<small>禮，君有故則使卿逆。</small>

秋，公子翬如齊逆女，脩先君之好，故曰公子。<small>昏禮雖奉時君之命，其言必稱先君以為禮辭，故公子翬逆女，傳稱「脩先君之好」，[公子遂逆女](../07/#-608)，傳稱「尊君命」，互舉其義。</small>

**九月，齊侯送姜氏于讙。**<small>讙，魯地，濟北蛇丘縣西有下讙亭。已去齊國，故不言女，未至於魯，故不稱夫人。</small>**公會齊侯于讙。**<small>無傳。</small>**夫人姜氏至自齊。**<small>無傳。告於廟也。不言翬以至者，齊侯送之，公受之於讙。</small>

齊侯送姜氏，非禮也。凡公女嫁于敵國，姊妹則上卿送之，以禮於先君，公子則下卿送之，於大國，雖公子亦上卿送之，於天子則諸卿皆行，公不自送，於小國則上大夫送之。

**冬，齊侯使其弟年來聘。**

冬，齊仲年來聘，致夫人也。<small>古者女出嫁，又使大夫隨加聘問，存謙敬、序殷勤也。在魯而出則曰致女，在他國而來則揔曰聘，故傳以致夫人釋之。</small>

---

芮伯萬之母芮姜惡芮伯之多寵人也，故逐之，出居于魏。<small>為[明年](#-708)秦侵芮張本。芮國在馮翊臨晉縣，魏國河東河北縣。</small>

---

**有年。**<small>無傳。五穀皆熟書「有年」。</small>

---

### 桓四年 <small>前七〇八</small> {#-708}

**四年春正月，公狩于郎。**<small>冬獵曰狩。行三驅之禮，得田狩之時，故傳曰「書時，禮也」。周之春，夏之冬也，田狩從夏時。郎非國內之狩地，故書地。</small>

四年春正月，公狩于郎，書時，禮也。<small>郎非狩地，故書時合禮。</small>

---

**夏，天王使宰渠伯糾來聘。**<small>宰官、渠氏、伯糾名也。王官之宰，當以才授位，而伯糾攝父之職，出聘列國，故書名以譏之。國史之記必書年以集此公之事，書首時以成此年之歲，故春秋有空時而無事者，今不書秋冬首月，史闕文，他皆放此。</small>

夏，周宰渠伯糾來聘，父在，故名。

---

秋，秦師侵芮，敗焉，小之也。<small>秦以芮小，輕之，故為芮所敗。</small>冬，王師、秦師圍魏，執芮伯以歸。<small>[三年](#-709)芮伯出居魏，芮更立君，秦為芮所敗，故以芮伯歸，將欲納之。</small>

---

### 桓五年 <small>前七〇七</small> {#-707}

**五年春，正月甲戌、己丑，陳侯鮑卒。**<small>未同盟而書名者，來赴以名故也。甲戌，前年十二月二十一日，己丑，此年正月六日，陳亂，故再赴。赴雖日異而皆以正月起文，故但書正月，慎疑審事，故從赴兩書。</small>

五年春，正月甲戌、己丑，陳侯鮑卒，再赴也。於是陳亂，文公子佗殺大子免而代之。<small>佗，桓公弟五父也，稱文公子，明佗非桓公母弟也。免，桓公大子。</small>公疾病而亂作，國人分散，故再赴。

---

**夏，齊侯、鄭伯如紀。**<small>外相朝皆言如。齊欲滅紀，紀人懼而來告，故書。</small>

夏，齊侯、鄭伯朝于紀，欲以襲之，紀人知之。

---

**==秋，蔡人、衞人、陳人從王伐鄭。==**<small>王自為伐鄭之主，君臣之辭也。王師敗，不書，不以告。</small>

王奪鄭伯政，鄭伯不朝。<small>奪不使知王政。</small>秋，王以諸侯伐鄭，鄭伯禦之。王為中軍，虢公林父將右軍，蔡人、衞人屬焉，<small>虢公林父，王卿士。</small>周公黑肩將左軍，陳人屬焉。<small>黑肩，周桓公也。</small>鄭子元請為左拒以當蔡人、衞人，<small>子元，鄭公子。拒，方陳。</small>為右拒以當陳人，曰：「陳亂，民莫有鬭心，若先犯之，必奔，王卒顧之，必亂，蔡、衞不枝，固將先奔，<small>不能相枝持也。</small>既而萃於王卒，可以集事。」從之。<small>萃，聚也。集，成也。</small>曼伯為右拒，<small>曼伯，檀伯。</small>祭仲足為左拒，原繁、高渠彌以中軍奉公，為魚麗之陳，先偏後伍，伍承彌縫，<small>司馬法，車戰二十五乘為偏，以車居前，以伍次之，承偏之隙而彌縫闕漏也，五人為伍，此蓋魚麗陳法。</small>戰于繻葛。<small>繻葛，鄭地。</small>命二拒曰「旝動而鼓」，<small>旝，旃也，通帛為之，蓋今大將之麾也，執以為號令。</small>蔡、衞、陳皆奔，王卒亂，鄭師合以攻之，王卒大敗。祝聃射王，中肩，王亦能軍，<small>雖軍敗身傷，猶殿而不奔，故言能軍。</small>祝聃請從之，公曰：「君子不欲多上人，況敢陵天子乎？苟自救也，社稷無隕，多矣！」<small>鄭於此收兵自退。</small>夜，鄭伯使祭足勞王，且問左右。<small>祭足，即祭仲之字，蓋名仲、字仲足也。勞王、問左右，言鄭志在苟免，王討之，非也。</small>

---

**天王使仍叔之子來聘。**<small>仍叔，天子之大夫。稱仍叔之子，本於父字，幼弱之辭也，譏使童子出聘。</small>

仍叔之子，弱也。<small>仍叔之子來聘，童子將命，無速反之心，久留在魯，故經書夏聘，傳釋之於末秋。</small>

---

**葬陳桓公。**<small>無傳。</small>

---

**城祝丘。**<small>無傳。齊、鄭將襲紀故。</small>

---

**~~秋，蔡人、衞人、陳人從王伐鄭。~~**

---

**大雩。**<small>傳例曰「書不時也」，失龍見之時。</small>

秋，大雩，書不時也。<small>十二公傳唯此年及[襄二十六年](../09/#-547)有兩秋，此發雩祭之例，欲顯天時以指事，故重言秋，異於凡事。</small>凡祀，啟蟄而郊，<small>言凡祀，通下三句天地宗廟之事也。啟蟄，夏正建寅之月，祀天南郊。</small>龍見而雩，<small>龍見，建巳之月，蒼龍宿之體昏見東方，萬物始盛，待雨而大，故祭天，遠為百穀祈膏雨。</small>始殺而嘗，<small>建酉之月，陰氣始殺，嘉穀始熟，故薦嘗於宗廟。</small>閉蟄而烝，<small>建亥之月，昆蟲閉戶，萬物皆成，可薦者衆，故烝祭宗廟。釋例論之備矣。</small>過則書。<small>卜日有吉否，過次節則書，以譏慢也。</small>

---

**螽。**<small>無傳。蚣蝑之屬，為災故書。</small>

---

**冬，州公如曹。**<small>不書奔，以朝出也，為下「[寔來](#-706)」書也。曹國，今濟陰定陶縣。</small>

冬，淳于公如曹，度其國危，遂不復。<small>淳于，州國所都，城陽淳于縣也。國有危難，不能自安，故出朝而遂不還。</small>

### 桓六年 <small>前七〇六</small> {#-706}

**六年春正月，寔來。**<small>寔，實也。不言州公者，承上[五年](#-707)冬經「如曹」，間無異事，省文從可知。</small>

六年春，自曹來朝，書曰「寔來」，不復其國也。<small>亦承[五年](#-707)冬傳「淳于公如曹」也。言奔則來行朝禮，言朝則遂留不去，故變文言寔來。</small>

---

楚武王侵隨，<small>隨國，今義陽隨縣。</small>使薳章求成焉，<small>薳章，楚大夫。</small>軍於瑕以待之，<small>瑕，隨地。</small>隨人使少師董成。<small>少師，隨大夫。董，正也。</small>鬭伯比言于楚子曰：「吾不得志於漢東也，我則使然，<small>鬭伯比，楚大夫，令尹子文之父。</small>我張吾三軍而被吾甲兵，以武臨之，彼則懼而協以謀我，故難間也，漢東之國，隨為大，隨張，必弃小國，<small>張，自侈大也。</small>小國離，楚之利也，少師侈，請羸師以張之。」<small>羸，弱也。</small>熊率且比曰：「季梁在，何益？」<small>熊率且比，楚大夫。季梁，隨賢臣。</small>鬭伯比曰：「以為後圖，少師得其君。」<small>言季梁之諫不過一見從，隨侯卒當以少師為計，故云以為後圖。[二年](#-710)蔡侯、鄭伯會于鄧，始懼楚，楚子自此遂盛，終於抗衡中國，故傳備言其事，以終始之。</small>王毀軍而納少師。<small>從伯比之謀。</small>少師歸，請追楚師，隨侯將許之，<small>信楚弱也。</small>季梁止之曰：「天方授楚，楚之羸，其誘我也，君何急焉？臣聞小之能敵大也，小道大淫，所謂道，忠於民而信於神也，上思利民，忠也，祝史正辭，信也，<small>正辭，不虛稱君美。</small>今民餒而君逞欲，<small>逞，快也。</small>祝史矯舉以祭，臣不知其可也。」<small>詐稱功德，以欺鬼神。</small>公曰：「吾牲牷肥腯，粢盛豐備，何則不信？」<small>牲，牛羊豕也。牷，純色完全也。腯，亦肥也。黍稷曰粢，在器曰盛。</small>對曰：「夫民，神之主也，<small>言鬼神之情依民而行。</small>是以聖王先成民而後致力於神，故奉牲以告曰博碩肥腯，謂民力之普存也，<small>博，廣也。碩，大也。</small>謂其畜之碩大蕃滋也，謂其不疾瘯蠡也，謂其備腯咸有也，<small>雖告神以博碩肥腯，其實皆當兼此四謂，民力適完，則六畜既大而滋也，皮毛無疥癬，兼備而無有所闕。</small>奉盛以告曰絜粢豐盛，謂其三時不害而民和年豐也，<small>三時，春夏秋。</small>奉酒醴以告曰嘉栗旨酒，<small>嘉，善也。栗，謹敬也。</small>謂其上下皆有嘉德而無違心也，所謂馨香無讒慝也，<small>馨香之遠聞。</small>故務其三時，脩其五教，<small>父義、母慈、兄友、弟共、子孝。</small>親其九族，以致其禋祀，<small>禋，絜敬也。九族，謂外祖父、外祖母、從母子及妻父、妻母、姑之子、姊妹之子、女子之子并己之同族，皆外親有服而異族者也。</small>於是乎民和而神降之福，故動則有成，今民各有心而鬼神乏主，<small>民飢餒也。</small>君雖獨豐，其何福之有？君姑脩政而親兄弟之國，庶免於難。」隨侯懼而脩政，楚不敢伐。

---

**夏四月，公會紀侯于成。**<small>成，魯地，在泰山鉅平縣東南。</small>

夏，會于成，紀來諮謀齊難也。<small>齊欲滅紀，故來謀之。</small>

---

北戎伐齊，齊侯使乞師于鄭，鄭大子忽帥師救齊。六月，大敗戎師，獲其二帥大良、少良，甲首三百，以獻於齊。<small>甲首，被甲者首。</small>

於是諸侯之大夫戍齊，齊人饋之餼，<small>生曰餼。</small>使魯為其班，後鄭，<small>班，次也。魯親班齊饋，則亦使大夫戍齊矣，經不書，蓋史闕文。</small>鄭忽以其有功也，怒，故有郎之師。<small>郎師在[十年](#-702)。</small>

公之未昏於齊也，齊侯欲以文姜妻鄭大子忽，大子忽辭，人問其故，大子曰：「人各有耦，齊大，非吾耦也，詩云『[自求多福](/classics/shi/23/#1)』，<small>詩大雅文王，言求福由己，非由人也。</small>在我而已，大國何為？」君子曰：「善自為謀。」<small>言獨絜其身，謀不及國。</small>及其敗戎師也，齊侯又請妻之，<small>欲以他女妻之。</small>固辭，人問其故，大子曰：「無事於齊，吾猶不敢，今以君命奔齊之急而受室以歸，是以師昏也，民其謂我何？」<small>言必見怪於民。</small>遂辭諸鄭伯。<small>假父之命以為辭。為[十一年](#-701)鄭忽出奔衞傳。</small>

---

**秋八月壬午，大閱。**<small>齊為大國，以戎事徵諸侯之戍，嘉美鄭忽，而忽欲以有功為班，怒而訴齊，魯人懼之，故以非時簡車馬。</small>

秋，大閱，簡車馬也。

---

**蔡人殺陳佗。**<small>佗立踰年，不稱爵者，篡立，未會諸侯也。傳在[莊二十二年](../03/#-672)。</small>

---

**九月丁卯，子同生。**<small>桓公子莊公也。十二公唯子同是適夫人之長子，備用大子之禮，故史書之於策。不稱大子者，書始生也。</small>

九月丁卯，子同生，以大子生之禮舉之，接以大牢，<small>大牢，牛羊豕也。以禮接夫人，重適也。</small>卜士負之，士妻食之，<small>禮，世子生三日，卜士負之，射人以桑弧蓬矢射四方，卜士之妻為乳母。</small>公與文姜、宗婦命之。<small>世子生三月，君、夫人沐浴於外寢，立於阼階，西鄉，世婦抱子，升自西階，君命之，乃降。蓋同宗之婦。</small>公問名於申繻，對曰：「名有五，有信、有義、有象、有假、有類，<small>申繻，魯大夫。</small>以名生為信，<small>若唐叔虞、魯公子友。</small>以德命為義，<small>若文王名昌、武王名發。</small>以類命為象，<small>若孔子首象尼丘。</small>取於物為假，<small>若伯魚生，人有饋之魚，因名之曰鯉。</small>取於父為類，<small>若子同生，有與父同者。</small>不以國，<small>國君之子不自以本國為名也。</small>不以官，不以山川，不以隱疾，<small>隱痛、疾患，辟不祥也。</small>不以畜牲，<small>畜牲，六畜。</small>不以器幣，<small>幣，玉帛。</small>周人以諱事神，名，終將諱之，<small>君父之名固非臣子所斥，然禮既卒哭，以木鐸徇曰「舍故而諱新」，謂舍親盡之祖而諱新死者，故言「以諱事神，名，終將諱之」。自父至高祖皆不敢斥言。</small>故以國則廢名，<small>國不可易，故廢名。</small>以官則廢職，以山川則廢主，<small>改其山川之名。</small>以畜牲則廢祀，<small>名豬則廢豬，名羊則廢羊。</small>以器幣則廢禮，晉以僖侯廢司徒，<small>僖侯名司徒，廢為中軍。</small>宋以武公廢司空，<small>武公名司空，廢為司城。</small>先君獻、武廢二山，<small>二山，具、敖也。魯獻公名具，武公名敖，更以其鄉名山。</small>是以大物不可以命。」公曰：「是其生也，與吾同物，命之曰同。」<small>物，類也，謂同日。</small>

---

**冬，紀侯來朝。**

冬，紀侯來朝，請王命以求成于齊，公告不能。<small>紀微弱，不能自通於天子，欲因公以請王命，公無寵於王，故告不能。</small>

---

### 桓七年 <small>前七〇五</small> {#-705}

**七年春，二月己亥，焚咸丘。**<small>無傳。焚，火田也。咸丘，魯地，高平鉅野縣南有咸亭。譏盡物，故書。</small>

---

**夏，穀伯綏來朝，鄧侯吾離來朝。**<small>不揔稱朝者，各自行朝禮也。穀國在南鄉筑陽縣北。</small>

七年春，穀伯、鄧侯來朝，名，賤之也。<small>辟陋小國，賤之，禮不足，故書名。以春來，夏乃行朝禮，故經書夏。</small>

---

夏，盟、向求成于鄭，既而背之。<small>盟、向，二邑名。[隱十一年](../01/#-712)王以與鄭，故求與鄭成。</small>秋，鄭人、齊人、衞人伐盟、向，王遷盟、向之民于郟。<small>郟，王城。</small>

---

冬，曲沃伯誘晉小子侯，殺之。<small>曲沃伯，武公也。小子侯，哀侯子。</small>

### 桓八年 <small>前七〇四</small> {#-704}

八年春，滅翼。<small>曲沃滅之。</small>

---

**八年春，正月己卯，烝。**<small>無傳。此夏之仲月，非為過而書者，為下五月復烝見瀆也，例在[五年](#-707)。</small>

---

**天王使家父來聘。**<small>無傳。家父，天子大夫，家氏、父字。</small>

---

**夏五月丁丑，烝。**<small>無傳。</small>

---

隨少師有寵，楚鬭伯比曰：「可矣，讎有釁，不可失也。」<small>釁，瑕隙也，無德者寵，國之釁也。</small>夏，楚子合諸侯于沈鹿，<small>沈鹿，楚地。</small>黃、隨不會，<small>黃國，今弋陽縣。</small>使薳章讓黃，<small>責其不會。</small>楚子伐隨，軍於漢淮之間。季梁請下之，弗許而後戰，<small>下之，請服也。</small>所以怒我而怠寇也。少師謂隨侯曰：「必速戰，不然，將失楚師。」隨侯禦之。望楚師，<small>遙見楚師，</small>季梁曰：「楚人上左，君必左，<small>君，楚君也。</small>無與王遇，且攻其右，右無良焉，必敗，偏敗，衆乃攜矣。」少師曰：「不當王，非敵也。」弗從。<small>不從季梁謀。</small>戰于速杞，隨師敗績，隨侯逸。<small>速杞，隨地。逸，逃也。</small>鬭丹獲其戎車，與其戎右少師。<small>鬭丹，楚大夫。戎車，君所乘兵車也。戎右，車右也，寵之，故以為右。</small>秋，隨及楚平。楚子將不許，鬭伯比曰：「天去其疾矣，<small>去疾，謂少師見獲而死。</small>隨未可克也。」乃盟而還。

---

**秋，伐邾。**<small>無傳。</small>

---

**冬十月，雨雪。**<small>無傳。今八月也，書時失。</small>

---

冬，王命虢仲立晉哀侯之弟緡于晉。<small>虢仲，王卿士，虢公林父。</small>

---

**祭公來，遂逆王后于紀。**<small>祭公，諸侯為天子三公者。王使魯主昏，故祭公來受命而迎也。天子無外，故因稱王后，卿不書，舉重略輕。</small>

祭公來，遂逆王后于紀，禮也。<small>天子娶於諸侯，使同姓諸侯為之主，祭公來受命於魯，故曰禮。</small>

### 桓九年 <small>前七〇三</small> {#-703}

**九年春，紀季姜歸于京師。**<small>季姜，桓王后也，季字、姜紀姓也。書字者，伸父母之尊。</small>

九年春，紀季姜歸于京師。凡諸侯之女行，唯王后書。<small>為書婦人行例也。適諸侯，雖告魯，猶不書。</small>

---

**夏四月。**

---

巴子使韓服告于楚，請與鄧為好，<small>韓服，巴行人。巴國在巴郡江州縣。</small>楚子使道朔將巴客以聘於鄧。<small>道朔，楚大夫。巴客，韓服。</small>鄧南鄙鄾人攻而奪之幣，<small>鄾在今鄧縣南沔水之北。</small>殺道朔及巴行人。楚子使薳章讓於鄧，鄧人弗受。<small>言非鄾人所攻。</small>夏，楚使鬭廉帥師及巴師圍鄾。<small>鬭廉，楚大夫。</small>鄧養甥、聃甥帥師救鄾，三逐巴師，不克。<small>二甥皆鄧大夫。</small>鬭廉衡陳其師於巴師之中，以戰而北，<small>衡，橫也。分巴師為二部，鬭廉橫陳於其間，以與鄧師戰而偽北。北，走也。</small>鄧人逐之，背巴師而夾攻之，<small>楚師偽走，鄧師逐之，背巴師，巴師攻之，楚師自前還與戰。</small>鄧師大敗，鄾人宵潰。<small>宵，夜也。</small>

---

**秋七月。**

---

秋，虢仲、芮伯、梁伯、荀侯、賈伯伐曲沃。<small>梁國在馮翊夏陽縣，荀、賈皆國名。</small>

---

**冬，曹伯使其世子射姑來朝。**<small>曹伯有疾，故使其子來朝。</small>

冬，曹大子來朝，賓之以上卿，禮也。<small>諸侯之適子未誓於天子而攝其君，則以皮帛繼子男，故賓之以上卿，各當其國之上卿。</small>享曹大子，初獻樂奏而歎。<small>酒始獻。</small>施父曰：「曹大子其有憂乎？非歎所也。」<small>施父，魯大夫。</small>

### 桓十年 <small>前七〇二</small> {#-702}

**十年春，王正月庚申，曹伯終生卒。**<small>未同盟而赴以名。</small>

十年春，曹桓公卒。<small>終施父之言。</small>

**夏五月，葬曹桓公。**<small>無傳。</small>

---

虢仲譖其大夫詹父於王，<small>虢仲，王卿士。詹父，屬大夫。</small>詹父有辭，以王師伐虢。夏，虢公出奔虞。<small>虞國在河東大陽縣。</small>

---

**秋，公會衞侯于桃丘，弗遇。**<small>無傳。衞侯與公為會期，中背公，更與齊、鄭，故公獨往而不相遇也。桃丘，衞地，濟北東阿縣東南有桃城。</small>

---

秋，秦人納芮伯萬于芮。<small>[四年](#-708)圍魏所執者。</small>

---

初，虞叔有玉，<small>虞叔，虞公之弟。</small>虞公求旃，<small>旃，之也。</small>弗獻。既而悔之，曰：「周諺有之『匹夫無罪，懷璧其罪』，<small>人利其璧，以璧為罪。</small>吾焉用此，其以賈害也？」<small>賈，買也。</small>乃獻之。又求其寶劍，叔曰：「是無厭也，無厭，將及我。」<small>將殺我。</small>遂伐虞公，故虞公出奔共池。<small>共池，地名，闕。</small>

---

**冬十有二月丙午，齊侯、衞侯、鄭伯來戰于郎。**<small>改侵伐而書來戰，善魯之用周班，惡三國討有辭。</small>

冬，齊、衞、鄭來戰于郎，我有辭也。初，北戎病齊，<small>在[六年](#-706)。</small>諸侯救之，鄭公子忽有功焉，齊人餼諸侯，使魯次之，魯以周班後鄭，鄭人怒，請師於齊，齊人以衞師助之，故不稱侵伐。<small>不稱侵伐而以戰為文，明魯直、諸侯曲，故言我有辭，以禮自釋，交綏而退，無敗績。</small>先書齊、衞，王爵也。<small>鄭主兵而序齊、衞下者，以王爵次之也，春秋所以見魯猶秉周禮。</small>

### 桓十一年 <small>前七〇一</small> {#-701}

**十有一年春正月，齊人、衞人、鄭人盟于惡曹。**<small>惡曹，地闕。</small>

十一年春，齊、衞、鄭、宋盟于惡曹。<small>宋不書，經闕。</small>

---

楚屈瑕將盟貳、軫，<small>貳、軫，二國名。</small>鄖人軍於蒲騷，將與隨、絞、州、蓼伐楚師。<small>鄖國在江夏，雲杜縣東南有鄖城。蒲騷，鄖邑。絞，國名。州國在南郡華容縣東南。蓼國，今義陽棘陽縣東南湖陽城。</small>莫敖患之。<small>莫敖，楚官名，即屈瑕。</small>鬭廉曰：「鄖人軍其郊，必不誡，且日虞四邑之至也，<small>虞，度也。四邑，隨、絞、州、蓼也，邑亦國也。</small>君次於郊郢以禦四邑，<small>君謂屈瑕也。郊郢，楚地。</small>我以銳師宵加於鄖，鄖有虞心而恃其城，<small>恃近其城。</small>莫有鬭志，若敗鄖師，四邑必離。」莫敖曰：「盍請濟師於王？」<small>盍，何不也。濟，益也。</small>對曰：「師克在和，不在衆，商周之不敵，君之所聞也，<small>商，紂也，周，武王也，傳曰「[武王有亂十人](../09/#-545)、[紂有億兆夷人](../10/#-518)」。</small>成軍以出，又何濟焉？」莫敖曰：「卜之。」對曰：「卜以決疑，不疑何卜？」遂敗鄖師於蒲騷，卒盟而還。<small>卒盟貳、軫。</small>

---

**夏五月癸未，鄭伯寤生卒。**<small>同盟於[元年](#-711)，赴以名。</small>

鄭昭公之敗北戎也，<small>在[六年](#-706)。</small>齊人將妻之，昭公辭。祭仲曰：「必取之！君多內寵，子無大援，將不立，三公子皆君也。」<small>子突、子亹、子儀之母皆有寵。</small>弗從。夏，鄭莊公卒。

**秋七月，葬鄭莊公。**<small>無傳。三月而葬，速。</small>**九月，宋人執鄭祭仲。**<small>祭氏、仲名。不稱行人，聽迫脅以逐君，罪之也。行人例在[襄十一年](../09/#-562)，釋例詳之。</small>**突歸于鄭。**<small>突，厲公也。為宋所納，故曰歸，例在[成十八年](../08/#-573)。不稱公子，從告也。文連祭仲，故不言鄭。</small>**鄭忽出奔衞。**<small>忽，昭公也。莊公既葬，不稱爵者，鄭人賤之，以名赴。</small>

初，祭封人仲足有寵於莊公，<small>祭，鄭地，陳留長垣縣東北有祭城。封人，守封疆者，因以所守為氏。</small>莊公使為卿，為公娶鄧曼，生昭公，故祭仲立之。<small>曼，鄧姓。</small>宋雍氏女於鄭莊公，曰雍姞，生厲公。<small>雍氏，姞姓，宋大夫也。以女妻人曰女。</small>雍氏宗有寵於宋莊公，故誘祭仲而執之，<small>祭仲之如宋，非會非聘，見誘而以行人應命。</small>曰「不立突，將死」，亦執厲公而求賂焉，祭仲與宋人盟，以厲公歸而立之。秋九月丁亥，昭公奔衞，己亥，厲公立。

---

**柔會宋公、陳侯、蔡叔，盟于折。**<small>無傳。柔，魯大夫未賜族者。蔡叔，蔡大夫，叔，名也。折，地闕。</small>

---

**公會宋公于夫鐘。**<small>無傳。夫鐘，郕地。</small>**冬十有二月，公會宋公于闞。**<small>無傳。闞，魯地，在東平須昌縣東南。</small>

---

### 桓十二年 <small>前七〇〇</small> {#-700}

**十有二年春正月。**

---

**夏六月壬寅，公會杞侯、莒子，盟于曲池。**<small>曲池，魯地，魯國汶陽縣北有曲水亭。</small>

十二年夏，盟于曲池，平杞、莒也。<small>[隱四年](../01/#-719)莒人伐杞，自是遂不平。</small>

---

**秋七月丁亥公會宋公燕人盟于穀丘**<small>穀丘宋地燕人南燕大夫</small>

公欲平宋鄭秋公及宋公盟于句瀆之丘<small>句瀆之丘即穀丘也宋以立厲公故多責賂於鄭鄭人不堪故不平</small>

---

**八月壬辰陳侯躍卒**<small>無傳厲公也十一年與魯大夫盟於折不書葬魯不會也壬辰七月二十三日書於八月從赴</small>

---

**公會宋公于虛**<small>虛宋地</small>**冬十有一月公會宋公于龜**<small>龜宋地</small>**丙戌公會鄭伯盟于武父**<small>武父鄭地陳留濟陽縣東北有武父城</small>

宋成未可知也故又會于虛冬又會于龜宋公辭平故與鄭伯盟于武父<small>宋公貪鄭賂故與公三會而卒辭不與鄭平</small>

---

**丙戌衞侯晉卒**<small>無傳重書丙戌非義例因史成文也未同盟而赴以名</small>

---

**十有二月及鄭師伐宋丁未戰于宋**<small>既書伐宋又重書戰者以見宋之無信也莊十一年傳例曰皆陳曰戰尤其無信故以獨戰為文</small>

遂帥師而伐宋戰焉宋無信也君子曰苟信不繼盟無益也詩云君子屢盟亂是用長無信也<small>詩小雅言無信故數盟數盟則情疏情疏而憾結故云長亂</small>

---

楚伐絞軍其南門莫敖屈瑕曰絞小而輕輕則寡謀請無扞采樵者以誘之<small>扞衞也樵薪也</small>從之絞人獲三十人<small>獲楚人也</small>明日絞人爭出驅楚役徒於山中楚人坐其北門而覆諸山下<small>坐猶守也覆設伏兵而待之</small>大敗之為城下之盟而還<small>城下盟諸侯所深恥</small>

### 桓十三年 <small>前六九九</small> {#-699}

伐絞之役楚師分涉於彭<small>彭水在新城昌魏縣</small>羅人欲伐之使伯嘉諜之三巡數之<small>羅熊姓國在宜城縣西山中後徙南郡枝江縣伯嘉羅大夫諜伺也巡徧也</small>十三年春楚屈瑕伐羅鬭伯比送之還謂其御曰莫敖必敗舉趾高心不固矣<small>趾足也</small>遂見楚子曰必濟師<small>難言屈瑕將敗故以益師諷諫</small>楚子辭焉<small>不解其旨故拒之</small>入告夫人鄧曼鄧曼曰大夫其非衆之謂<small>鄧曼楚武王夫人言伯比意不在於益衆也</small>其謂君撫小民以信訓諸司以德而威莫敖以刑也莫敖狃於蒲騷之役將自用也<small>狃忕也蒲騷役在十一年</small>必小羅君若不鎮撫其不設備乎夫固謂君訓衆而好鎮撫之<small>撫小民以信也</small>召諸司而勸之以令德<small>訓諸司以德也</small>見莫敖而告諸天之不假易也<small>諸之也言天不借貸慢易之人威莫敖以刑也</small>不然夫豈不知楚師之盡行也楚子使賴人追之不及<small>賴國在義陽隨縣賴人仕於楚者</small>莫敖使徇于師曰諫者有刑<small>徇宣令也</small>及鄢亂次以濟<small>鄢水在襄陽宜城縣入漢</small>遂無次且不設備及羅羅與盧戎兩軍之<small>盧戎南蠻</small>大敗之莫敖縊于荒谷羣帥囚于冶父<small>縊自經也荒谷冶父皆楚地</small>以聽刑楚子曰孤之罪也皆免之

---

**十有三年春二月公會紀侯鄭伯己巳及齊侯宋公衞侯燕人戰齊師宋師衞師燕師敗績**<small>大崩曰敗績例在莊十一年或稱人或稱師史異辭也衞宣公未葬惠公稱侯以接鄰國非禮也</small>

宋多責賂於鄭<small>立突賂</small>鄭不堪命故以紀魯及齊與宋衞燕戰不書所戰後也<small>公後地期而及其戰故不書所戰之地</small>

---

**三月葬衞宣公**<small>無傳</small>

---

**夏大水**<small>無傳</small>

---

**秋七月**

---

**冬十月**

---

### 桓十四年 <small>前六九八</small> {#-698}

**十有四年春正月公會鄭伯于曹**<small>脩十二年武父之好以曹地曹與會</small>

鄭人來請脩好十四年春會于曹曹人致餼禮也<small>熟曰饔生曰餼</small>

---

**無冰**<small>無傳書時失</small>

---

**夏五**<small>不書月闕文</small>**鄭伯使其弟語來盟**

夏鄭子人來尋盟且脩曹之會<small>子人即弟語也其後為子人氏</small>

---

**秋八月壬申御廩災**<small>御廩藏公所親耕以奉粢盛之倉也天火曰災例在宣十六年</small>**乙亥嘗**<small>先其時亦過也既戒日致齊御廩雖災苟不害嘉穀則祭不應廢故書以示法</small>

秋八月壬申御廩災乙亥嘗書不害也<small>災其屋救之則息不及穀故曰書不害</small>

---

**冬十有二月丁巳齊侯祿父卒**<small>無傳隱六年盟於艾</small>

---

**宋人以齊人蔡人衞人陳人伐鄭**<small>凡師能左右之曰以例在僖二十六年</small>

冬宋人以諸侯伐鄭報宋之戰也<small>在十二年</small>焚渠門入及大逵<small>渠門鄭城門逵道方九軌</small>伐東郊取牛首<small>東郊鄭郊牛首鄭邑</small>以大宮之椽歸為盧門之椽<small>大宮鄭祖廟盧門宋城門告伐而不告入取故不書</small>

---

### 桓十五年 <small>前六九七</small> {#-697}

**十有五年春二月天王使家父來求車**

十五年春天王使家父來求車非禮也諸侯不貢車服<small>車服上之所以賜下</small>天子不私求財<small>諸侯有常職貢</small>

**三月乙未天王崩**<small>無傳桓王也</small>

---

**夏四月己巳葬齊僖公**<small>無傳</small>

---

**五月鄭伯突出奔蔡**<small>突既篡立權不足以自固又不能倚任祭仲反與小臣造賊盜之計故以自奔為文罪之也例在昭三年</small>**鄭世子忽復歸于鄭**<small>忽實居君位故今還以復其位之例為文也稱世子者忽為大子有母氏之寵宗卿之援有功於諸侯此大子之盛者也而守介節以失大國之助知三公子之彊不從祭仲之言脩小善絜小行從匹夫之仁忘社稷之大計故君子謂之善自為謀言不能謀國也父卒而不能自君鄭人亦不君之出則降名以赴入則逆以大子之禮始於見逐終於見殺三公子更立亂鄭國者實忽之由復歸例在成十八年</small>

祭仲專鄭伯患之使其壻雍糾殺之將享諸郊雍姬知之謂其母曰父與夫孰親其母曰人盡夫也父一而已胡可比也<small>婦人在室則天父出則天夫女以為疑故母以所生為本解之</small>遂告祭仲曰雍氏舍其室而將享子於郊吾惑之以告祭仲殺雍糾尸諸周氏之汪<small>汪池也周氏鄭大夫殺而暴其尸以示戮也</small>公載以出<small>愍其見殺故載其尸共出國</small>曰謀及婦人宜其死也夏厲公出奔蔡六月乙亥昭公入

---

**許叔入于許**<small>許叔莊公弟也隱十一年鄭使許大夫奉許叔居許東偏鄭莊公既卒乃入居位許人嘉之以字告也叔本不去國雖稱入非國逆例</small>

許叔入于許

**公會齊侯于艾**

公會齊侯于艾謀定許也

---

**邾人牟人葛人來朝**<small>無傳三人皆附庸之世子也其君應稱名故其子降稱人牟國今泰山牟縣葛國在梁國寧陵縣東北</small>

---

**秋九月鄭伯突入于櫟**<small>櫟鄭別都也今河南陽翟縣未得國直書入無義例也</small>

秋鄭伯因櫟人殺檀伯而遂居櫟<small>檀伯鄭守櫟大夫</small>

**冬十有一月公會齊侯宋公衞侯陳侯于袲伐鄭**<small>袲宋地在沛國相縣西南先行會禮而後伐也</small>

冬會于袲謀伐鄭將納厲公也弗克而還

### 桓十六年 <small>前六九六</small> {#-696}

**十有六年春正月公會宋公蔡侯衞侯于曹**

十六年春正月會于曹謀伐鄭也<small>前年冬謀納厲公不克故復更謀</small>

**夏四月公會宋公衞侯陳侯蔡侯伐鄭**<small>春既謀之今書會者魯諱議納不正蔡常在衞上今序陳下蓋後至</small>

夏伐鄭

**秋七月公至自伐鄭**<small>用飲至之禮故書</small>

秋七月公至自伐鄭以飲至之禮也

---

**冬城向**<small>傳曰書時也而下有十一月舊說因謂傳誤此城向亦俱是十一月但本事異各隨本而書之耳經書夏叔弓如滕五月葬滕成公傳云五月叔弓如滕即知但稱時者未必與下月異也又推校此年閏在六月則月却而節前水星可在十一月而正也詩云定之方中作于楚宮此未正中也功役之事皆揔指天象不與言歷數同也故傳之釋經皆通言一時不月別</small>

冬城向書時也

---

**十有一月衞侯朔出奔齊**<small>惠公也朔讒構取國故不言二公子逐罪之也</small>

初衞宣公烝於夷姜生急子<small>夷姜宣公之庶母也上淫曰烝</small>屬諸右公子為之娶於齊而美公取之生壽及朔屬壽於左公子<small>左右媵之子因以為號</small>夷姜縊<small>失寵而自經死</small>宣姜與公子朔構急子<small>宣姜宣公所取急子之妻構會其過惡</small>公使諸齊使盜待諸莘將殺之<small>莘衞地陽平縣西北有莘亭</small>壽子告之使行<small>行去也</small>不可曰弃父之命惡用子矣<small>惡安也</small>有無父之國則可也及行飲以酒壽子載其旌以先盜殺之急子至曰我之求也此何罪請殺我乎又殺之二公子故怨惠公十一月左公子洩右公子職立公子黔牟<small>黔牟羣公子</small>惠公奔齊

### 桓十七年 <small>前六九五</small> {#-695}

**十有七年春正月丙辰公會齊侯紀侯盟于黃**<small>黃齊地</small>

十七年春盟于黃平齊紀且謀衞故也<small>齊欲滅紀衞逐其君</small>

---

**二月丙午公會邾儀父盟于趡**<small>趡魯地稱字義與蔑盟同二月無丙午丙午三月四日也日月必有誤</small>

及邾儀父盟于趡尋蔑之盟也<small>蔑盟在隱元年</small>

---

**五月丙午及齊師戰于奚**<small>奚魯地皆陳曰戰</small>

夏及齊師戰于奚疆事也<small>爭疆界也</small>於是齊人侵魯疆疆吏來告公曰疆埸之事慎守其一而備其不虞<small>虞度也不度猶不意也</small>姑盡所備焉事至而戰又何謁焉<small>齊背盟而來公以信待故不書侵伐</small>

---

**六月丁丑蔡侯封人卒**<small>十一年大夫盟于折</small>**秋八月蔡季自陳歸于蔡**<small>季蔡侯弟也言歸為陳所納</small>

蔡桓侯卒蔡人召蔡季于陳<small>桓侯無子故召季而立之季內得國人之望外有諸侯之助故書字以善得衆稱歸以明外納</small>秋蔡季自陳歸于蔡蔡人嘉之也<small>嘉之故以字告</small>

**癸巳葬蔡桓侯**<small>無傳稱侯蓋謬誤三月而葬速</small>

---

**及宋人衞人伐邾**

伐邾宋志也<small>邾宋爭疆魯從宋志背趡之盟</small>

---

**冬十月朔日有食之**<small>甲乙者歷之紀也晦朔者日月之會也日食不可以不存晦朔晦朔須甲乙而可推故日食必以書朔日為例</small>

冬十月朔日有食之不書日官失之也天子有日官諸侯有日御<small>日官日御典歷數者</small>日官居卿以厎日禮也<small>日官天子掌歷者不在六卿之數而位從卿故言居卿也厎平也謂平歷數</small>日御不失日以授百官于朝<small>日官平歷以班諸侯諸侯奉之不失天時以授百官</small>

---

初鄭伯將以高渠彌為卿昭公惡之固諫不聽昭公立懼其殺己也辛卯弒昭公而立公子亹<small>公子亹昭公弟</small>君子謂昭公知所惡矣公子達曰<small>公子達魯大夫</small>高伯其為戮乎復惡已甚矣<small>復重也本為昭公所惡而復弒君重為惡也</small>

---

### 桓十八年 <small>前六九四</small> {#-694}

**十有八年春王正月公會齊侯于濼**<small>濼水在濟南歷城縣西北入濟</small>**公與夫人姜氏遂如齊**<small>公本與夫人俱行至濼公與齊侯行會禮故先書會濼既會而相隨至齊故曰遂</small>

十八年春公將有行遂與姜氏如齊<small>始議行事</small>申繻曰女有家男有室無相瀆也謂之有禮易此必敗<small>女安夫之家夫安妻之室違此則為瀆今公將姜氏如齊故知其當致禍亂</small>公會齊侯于濼遂及文姜如齊齊侯通焉公謫之<small>謫譴也</small>以告<small>夫人告齊侯</small>

**夏四月丙子公薨于齊**<small>不言戕諱之也戕例在宣十八年</small>

夏四月丙子享公<small>齊侯為公設享燕之禮</small>使公子彭生乘公公薨于車<small>上車曰乘彭生多力拉公幹而殺之</small>

**丁酉公之喪至自齊**<small>無傳告廟也丁酉五月一日有日而無月</small>

魯人告于齊曰寡君畏君之威不敢寧居來脩舊好禮成而不反無所歸咎惡於諸侯請以彭生除之<small>除恥辱之惡也</small>齊人殺彭生<small>不書非卿</small>

---

**秋七月**

---

秋齊侯師于首止<small>陳師首止討鄭弒君也首止衞地陳留襄邑縣東南有首鄉</small>子亹會之高渠彌相<small>不知齊欲討己</small>七月戊戌齊人殺子亹而轘高渠彌<small>車裂曰轘</small>祭仲逆鄭子于陳而立之<small>鄭子昭公弟子儀也</small>是行也祭仲知之故稱疾不往人曰祭仲以知免仲曰信也<small>時人譏祭仲失忠臣之節仲以子亹為渠彌所立本既不正又不能固位安民宜其見除故即而然譏者之言以明本意</small>

---

周公欲弒莊王而立王子克<small>莊王桓王大子王子克莊王弟子儀</small>辛伯告王遂與王殺周公黑肩王子克奔燕<small>辛伯周大夫</small>初子儀有寵於桓王桓王屬諸周公辛伯諫曰並后<small>妾如后</small>匹嫡<small>庶如嫡</small>兩政<small>臣擅命</small>耦國<small>都如國</small>亂之本也周公弗從故及<small>及於難也</small>

---

**冬十有二月己丑葬我君桓公**<small>無傳九月乃葬緩慢也</small>