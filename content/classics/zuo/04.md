---
title: "閔公第四"
subtitle: "661-660"
date: 2019-09-14T20:06:27+08:00
lastmod: 2025-02-20
draft: false
weight: 704
js:
    - /js/toc.js
    - /js/commentary.js
---


### 閔元年 <small>前六六一</small> {#-661}

元年春，不書即位，亂故也。<small>國亂，不得成禮。</small>

---

**元年春王正月，齊人救邢。**

狄人伐邢，<small>狄伐邢，在[往年](../03/#-662)冬。</small>管敬仲言於齊侯曰：「戎狄豺狼，不可厭也，<small>敬仲，管夷吾。</small>諸夏親暱，不可弃也，<small>諸夏，中國也。暱，近也。</small>宴安酖毒，不可懷也，<small>以宴安比之酖毒。</small>詩云『[豈不懷歸，畏此簡書](/classics/shi/16/#8)』，<small>詩小雅也，文王為西伯，勞來諸侯之詩。</small>簡書同惡相恤之謂也，<small>同恤所惡。</small>請救邢以從簡書。」齊人救邢。

---

**夏六月辛酉，葬我君莊公。**

夏六月，葬莊公，亂故，是以緩。<small>十一月乃葬。</small>

---

**秋八月，公及齊侯盟于落姑。**<small>落姑，齊地。</small>

秋八月，公及齊侯盟于落姑，請復季友也。<small>閔公初立，國家多難，以季子忠賢，故請霸主而復之。</small>齊侯許之，使召諸陳。公次于郎以待之。<small>非師旅之事，故不書次。</small>

**季子來歸。**<small>季子，公子友之字，季子忠於社稷，為國人所思，故賢而字之。齊侯許納，故曰歸。</small>

季子來歸，嘉之也。

---

**冬，齊仲孫來。**<small>仲孫，齊大夫。以事出疆，因來省難，非齊侯命，故不稱使也。還使齊侯務寧魯難，故嘉而字之。來者事實，省難，其志也，故經但書仲孫之來，而傳尋仲孫之志。</small>

冬，齊仲孫湫來省難，<small>湫，仲孫名。</small>書曰「仲孫」，亦嘉之也。仲孫歸曰：「不去慶父，魯難未已。」<small>時慶父亦已還魯。</small>公曰：「若之何而去之？」對曰：「難不已，將自斃，<small>斃，踣也。</small>君其待之。」公曰：「魯可取乎？」對曰：「不可！猶秉周禮，周禮，所以本也，臣聞之『國將亡，本必先顛，而後枝葉從之』，魯不弃周禮，未可動也，君其務寧魯難而親之！親有禮、因重固、<small>能重能固，則當就成之。</small>間攜貳、<small>離而相疑者，則當因而間之。</small>覆昏亂，<small>覆，敗也。</small>霸王之器也。」<small>霸王所用，故以器為喻。</small>

---

晉侯作二軍。<small>晉本一軍，見[莊十六年](../03/#-678)。</small>公將上軍，大子申生將下軍，趙夙御戎，畢萬為右，<small>為公御右也。夙，趙衰兄。畢萬，魏犫祖父。</small>以滅耿、滅霍、滅魏。<small>平陽皮氏縣東南有耿鄉，永安縣東北有霍大山，三國皆姬姓。</small>還，為大子城曲沃，賜趙夙耿，賜畢萬魏，以為大夫。

士蒍曰：「大子不得立矣！分之都城而位以卿，先為之極，又焉得立？<small>位以卿，謂將下軍。</small>不如逃之，無使罪至，為吳大伯，不亦可乎？<small>大伯，周大王之適子，知其父欲立季歷，故讓位而適吳。</small>猶有令名，與其及也，<small>言雖去，猶有令名，勝於留而及禍。</small>且諺曰『心苟無瑕，何恤乎無家』，天若祚大子，其無晉乎？」<small>為晉殺申生傳。</small>

卜偃曰：「畢萬之後必大！<small>卜偃，晉掌卜大夫。</small>萬，盈數也，魏，大名也，以是始賞，天啟之矣！天子曰兆民，諸侯曰萬民，今名之大以從盈數，其必有衆。」<small>以魏從萬有衆象。</small>初，畢萬筮仕於晉，遇屯，<small>震下坎上，屯。</small>之比，<small>坤下坎上，比。屯初九變而為比。</small>辛廖占之曰：「吉！<small>辛廖，晉大夫。</small>屯固比入，吉孰大焉，其必蕃昌！<small>屯險難，所以為堅固，比親密，所以得入。</small>震為土，<small>震變為坤。</small>車從馬，<small>震為車，坤為馬。</small>足居之，<small>震為足。</small>兄長之，<small>震為長男。</small>母覆之，<small>坤為母。</small>衆歸之，<small>坤為衆。</small>六體不易，<small>初一爻變，有此六義，不可易也。</small>合而能固，安而能殺，公侯之卦也，<small>比合、屯固、坤安、震殺，故曰公侯之卦。</small>公侯之子孫必復其始。」<small>萬，畢公高之後，傳為魏之子孫衆多張本。</small>

---

### 閔二年 <small>前六六〇</small> {#-660}

**二年春王正月，齊人遷陽。**<small>無傳。陽，國名。蓋齊人偪徙之。</small>

---

二年春，虢公敗犬戎于渭汭。<small>犬戎，西戎別在中國者。渭水出隴西，東入河。水之隈曲曰汭。</small>舟之僑曰：「無德而祿，殃也，殃將至矣。」遂奔晉。<small>舟之僑，虢大夫。</small>

---

**夏五月乙酉，吉禘于莊公。**<small>三年喪畢，致新死者之主於廟，廟之遠主當遷入祧，因是大祭以審昭穆，謂之禘。莊公喪制未闋，時別立廟，廟成而吉祭，又不於大廟，故詳書以示譏。</small>

夏，吉禘于莊公，速也。

---

**秋八月辛丑，公薨。**<small>實弒，書薨又不地者，皆史策諱之。</small>

初，公傅奪卜齮田，公不禁。<small>卜齮，魯大夫也。公即位年八歲，知愛其傅而遂成其意，以奪齮田，齮忿其傅并及公，故慶父因之。</small>秋八月辛丑，共仲使卜齮賊公于武闈。<small>宮中小門謂之闈。</small>

**==公子慶父出奔莒。==**<small>弒閔公故。</small>

成季以僖公適邾，<small>僖公，閔公庶兄，成風之子。</small>共仲奔莒乃入，立之。以賂求共仲于莒，莒人歸之。及密，使公子魚請。<small>密，魯地，琅邪費縣北有密如亭。公子魚，奚斯也。</small>不許，哭而往。共仲曰：「奚斯之聲也。」乃縊。<small>慶父之罪雖重，季子推親親之恩，欲同之叔牙，存孟氏之族，故略其罪，不書殺，又不書卒。</small>

**九月，夫人姜氏孫于邾。**<small>哀姜外淫，故孫稱姜氏。</small>**~~公子慶父出奔莒。~~**

閔公，哀姜之娣叔姜之子也，故齊人立之。共仲通於哀姜，哀姜欲立之，閔公之死也，哀姜與知之，故孫于邾。齊人取而殺之于夷，以其尸歸。<small>為[僖元年](../05/#-659)齊人殺哀姜傳。夷，魯地。</small>僖公請而葬之。<small>哀姜之罪已重，而僖公請其喪還者，外欲固齊以居厚，內存母子不絕之義，為國家之大計。</small>

成季之將生也，桓公使卜楚丘之父卜之，<small>卜楚丘，魯掌卜大夫。</small>曰：「男也，其名曰友，在公之右，<small>在右，言用事。</small>間于兩社，為公室輔，<small>兩社，周社、亳社，兩社之間，朝廷執政所在。</small>季氏亡則魯不昌。」又筮之，遇大有，<small>乾下離上，大有。</small>之乾，<small>乾下乾上，乾。大有六五變而為乾。</small>曰：「同復于父，敬如君所。」<small>筮者之辭也。乾為君父，離變為乾，故曰「同復于父，見敬與君同」。</small>及生，有文在其手曰友，遂以命之。<small>遂以為名。</small>

**冬，齊高子來盟。**<small>無傳。蓋高傒也。齊侯使來平魯亂，僖公新立，因遂結盟，故不稱使也。魯人貴之，故不書名。子，男子之美稱。</small>

---

**十有二月，狄入衞。**<small>書入，不能有其地，例在[襄十三年](../09/#-560)。</small>

冬十二月，狄人伐衞。衞懿公好鶴，鶴有乘軒者，<small>軒，大夫車。</small>將戰，國人受甲者皆曰：「使鶴！鶴實有祿位，余焉能戰？」公與石祁子玦，與甯莊子矢，使守，<small>莊子，甯速也。玦，玉玦。</small>曰：「以此贊國，擇利而為之。」<small>贊，助也。玦，示以當決斷，矢，示以禦難。</small>與夫人繡衣，曰：「聽於二子。」<small>取其文章順序。</small>渠孔御戎，子伯為右，黃夷前驅，孔嬰齊殿，<small>傳言衞侯失民有素，雖臨事而戒，猶無所及。</small>及狄人戰于熒澤，衞師敗績，遂滅衞。<small>此熒澤當在河北。君死國散，經不書滅者，狄不能赴，衞之君臣皆盡，無復文告，齊桓為之告諸侯，言狄已去、言衞之存，故但以入為文。</small>衞侯不去其旗，是以甚敗。狄人囚史華龍滑與禮孔，以逐衞人，二人曰：「我，大史也，實掌其祭，不先，國不可得也。」<small>夷狄畏鬼，故恐，言當先白神。</small>乃先之，至則告守曰：「不可待也。」<small>守，石、甯二大夫。</small>夜與國人出。狄入衞，遂從之，又敗諸河。<small>衞將東走渡河，狄復逐而敗之。</small>

初，惠公之即位也少，<small>蓋年十五六。</small>齊人使昭伯烝於宣姜，不可，強之，<small>昭伯，惠公庶兄、宣公子頑也。昭伯不可。</small>生齊子、戴公、文公、宋桓夫人、許穆夫人。文公為衞之多患也，先適齊。及敗，宋桓公逆諸河，<small>迎衞敗衆。</small>宵濟，<small>夜渡，畏狄。</small>衞之遺民男女七百有三十人，益之以共滕之民，為五千人。<small>共及滕，衞別邑。</small>立戴公，以廬于曹。<small>廬，舍也。曹，衞下邑。戴公名申，立其年卒，而立文公。</small>許穆夫人賦[載馳](/classics/shi/04/#10)。<small>載馳，詩衞風也，許穆夫人痛衞之亡，思歸唁之，不可，故作詩以言志。</small>齊侯使公子無虧帥車三百乘、甲士三千人以戍曹，<small>無虧，齊桓公子武孟也。車甲之賦異於常，故傳別見之。</small>歸公乘馬、祭服五稱、牛羊豕雞狗皆三百與門材，<small>歸，遺也。四馬曰乘。衣單複具曰稱。門材，使先立門戶。</small>歸夫人魚軒、<small>魚軒，夫人車，以魚皮為飾。</small>重錦三十兩。<small>重錦，錦之熟細者。以二丈雙行故曰兩，三十兩，三十匹也。</small>

---

**鄭弃其師。**<small>高克見惡，久不得還，師潰而克奔陳，故克狀其事以告魯也。</small>

鄭人惡高克，使帥師次于河上，久而弗召，師潰而歸，高克奔陳。<small>高克，鄭大夫也，好利而不顧其君，文公惡之而不能遠，故使帥師而不召。</small>鄭人為之賦[清人](/classics/shi/07/#5)。<small>清人，詩鄭風也，刺文公退臣不以道，危國亡師之本。</small>

---

晉侯使大子申生伐東山皐落氏。<small>赤狄別種也，皐落，其氏族。</small>里克諫曰：「大子奉冢祀社稷之粢盛，<small>里克，晉大夫。冢，大也。</small>以朝夕視君膳者也，<small>膳，廚膳。</small>故曰冢子，君行則守，有守則從，從曰撫軍，守曰監國，古之制也，夫帥師專行謀，<small>帥師者，必專謀軍事。</small>誓軍旅，<small>宣號令也。</small>君與國政之所圖也，非大子之事也。<small>國政，正卿。</small>師在制命而已，<small>命，將軍所制。</small>稟命則不威，專命則不孝，故君之嗣適不可以帥師，君失其官，帥師不威，將焉用之？<small>大子統師，是失其官也，專命則不孝，是為帥必不威也。</small>且臣聞皐落氏將戰，君其舍之。」公曰：「寡人有子，未知其誰立焉。」不對而退。見大子，大子曰：「吾其廢乎？」對曰：「告之以臨民，<small>謂居曲沃。</small>教之以軍旅，<small>謂將下軍。</small>不共是懼，何故廢乎？且子懼不孝，無懼弗得立，脩己而不責人，則免於難。」

大子帥師，公衣之偏衣、<small>偏衣，左右異色，其半似公服。</small>佩之金玦，<small>以金為玦。</small>狐突御戎，先友為右，<small>狐突伯行，重耳外祖父也，為申生御，申生以大子將上軍。</small>梁餘子養御罕夷，先丹木為右，<small>罕夷，晉下軍卿也。梁餘子養為罕夷御。</small>羊舌大夫為尉。<small>羊舌大夫，叔向祖父也。尉，軍尉。</small>

先友曰：「衣身之偏，<small>偏，半也。</small>握兵之要，<small>謂佩金玦，將上軍。</small>在此行也，子其勉之！偏躬無慝，<small>分身衣之半，非惡意也。</small>兵要遠災，<small>威權在己，可以遠害。</small>親以無災，又何患焉？」

狐突歎曰：「時，事之徵也，<small>歎以先友為不知君心。</small>衣，身之章也，<small>章貴賤。</small>佩，衷之旗也，<small>旗，表也，所以表明其中心。</small>故敬其事則命以始，<small>賞以春夏。</small>服其身則衣之純，<small>必以純色為服。</small>用其衷則佩之度，<small>衷，中也。佩玉者，士君子常度。</small>今命以時卒，閟其事也，<small>冬十二月，閟盡之時。</small>衣之尨服，遠其躬也，<small>尨，雜色。</small>佩以金玦，弃其衷也，服以遠之，時以閟之，尨涼冬殺，金寒玦離，胡可恃也？<small>寒涼殺離，言無溫潤。玦如環而缺不連。</small>雖欲勉之，狄可盡乎？」

梁餘子養曰：「帥師者，受命於廟，受脤於社，<small>脤，宜社之肉，盛以脤器。</small>有常服矣，不獲而尨，命可知也，<small>韋弁服，軍之常也。尨，偏衣。</small>死而不孝，不如逃之。」

罕夷曰：「尨奇無常，<small>雜色奇怪，非常之服。</small>金玦不復，雖復何為？君有心矣。」<small>有害大子之心。</small>

先丹木曰：「是服也，狂夫阻之，<small>阻，疑也，言雖狂夫猶知有疑。</small>曰盡敵而反，<small>曰，公辭。</small>敵可盡乎？雖盡敵，猶有內讒，不如違之。」<small>違，去也。</small>

狐突欲行，<small>行，亦去也。</small>羊舌大夫曰：「不可！違命不孝，弃事不忠，雖知其寒，惡不可取，子其死之！」<small>寒，薄也。</small>

大子將戰，狐突諫曰：「不可！昔辛伯諗周桓公，<small>諗，告也。事在[桓十八年](../02/#-694)。</small>云『內寵並后、外寵二政、嬖子配適、大都耦國，亂之本也』，周公弗從，故及於難，今亂本成矣，<small>驪姬為內寵，二五為外寵，奚齊為嬖子，曲沃為大都，故曰亂本成。</small>立可必乎？孝而安民，子其圖之，<small>奉身為孝，不戰為安民。</small>與其危身以速罪也。」<small>有功益見害，故言孰與危身以召罪。</small>

---

成風聞成季之繇，乃事之，<small>成風，莊公之妾、僖公之母也。繇，卦兆之占辭。</small>而屬僖公焉，故成季立之。

---

僖之元年，齊桓公遷邢于夷儀，二年，封衞于楚丘，邢遷如歸，衞國忘亡。<small>忘其滅亡之困。</small>衞文公大布之衣、大帛之冠，<small>大布，麤布，大帛，厚繒，蓋用諸侯諒闇之服。</small>務材訓農，通商惠工，<small>加惠於百工，賞其利器用。</small>敬教勸學，授方任能，<small>方，百事之宜也。</small>元年革車三十乘，季年乃三百乘。<small>衞文公以此年冬立，齊桓公始平魯亂，故傳因言齊之所以霸、衞之所由興。革車，兵車。季年，在[僖二十五年](../05/#-635)。蓋招懷迸散，故能致十倍之衆。</small>