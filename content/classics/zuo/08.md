---
title: "成公第八"
subtitle: "590-573"
date: 2019-09-14T20:06:43+08:00
draft: false
weight: 708
js:
    - /js/toc.js
    - /js/commentary.js
---


### 成元年 <small>前五九〇</small> {#-590}

**元年春王正月，公即位。**<small>無傳。</small>

**二月辛酉，葬我君宣公。**<small>無傳。</small>

---

**無冰。**<small>無傳。周二月，今之十二月，而無冰，書冬溫。</small>

---

元年春，晉侯使瑕嘉平戎于王，<small>平[文十七年](../06/#-610)邥垂之役。詹嘉處瑕，故謂之瑕嘉。</small>單襄公如晉拜成。<small>單襄公，王卿士，謝晉為平戎。</small>劉康公儌戎，將遂伐之，<small>康公，王季子也。戎平還，欲要其無備。</small>叔服曰：「背盟而欺大國，此必敗！<small>叔服，周內史。</small>背盟不祥，欺大國不義，神人弗助，將何以勝？」不聽，遂伐茅戎。三月癸未，敗績于徐吾氏。<small>徐吾氏，茅戎之別也。</small>

---

**三月，作丘甲。**<small>周禮，九夫為井，四井為邑，四邑為丘，丘十六井，出戎馬一匹、牛三頭，四丘為甸，甸六十四井，出長轂一乘、戎馬四匹、牛十二頭、甲士三人、步卒七十二人，此甸所賦，今魯使丘出之，譏重斂，故書。</small>

為齊難故，作丘甲。<small>前年魯乞師於楚，欲以伐齊，楚師不出，故懼而作丘甲。</small>

**夏，臧孫許及晉侯盟于赤棘。**<small>晉地。</small>

聞齊將出楚師，夏，盟于赤棘。<small>與晉盟，懼齊楚。</small>

---

**秋，王師敗績于茅戎。**<small>茅戎，戎別種也。不言戰，王者至尊，天下莫之得校，故以自敗為文。不書敗地而書茅戎，明為茅戎所敗。書秋，從告。</small>

秋，王人來告敗。<small>解經所以秋乃書。</small>

---

**冬十月。**

---

冬，臧宣叔令脩賦繕完，<small>治完城郭。</small>具守備，曰：「齊楚結好，我新與晉盟，晉楚爭盟，齊師必至，雖晉人伐齊，楚必救之，是齊楚同我也！<small>同，共也。</small>知難而有備，乃可以逞。」<small>逞，解也。為[二年](#-589)齊侯伐我傳。</small>

### 成二年 <small>前五八九</small> {#-589}

**二年春，齊侯伐我北鄙。**

二年春，齊侯伐我北鄙，圍龍。<small>龍，魯邑，在泰山博縣西南。</small>頃公之嬖人盧蒲就魁門焉，<small>攻龍門也。</small>龍人囚之，齊侯曰：「勿殺！吾與而盟，無入而封。」<small>封，竟。</small>弗聽，殺而膊諸城上。<small>膊，磔也。</small>齊侯親鼓，士陵城，三日取龍，遂南侵，及巢丘。<small>取龍、侵巢丘不書，其義未聞。</small>

**夏四月丙戌，衞孫良夫帥師，及齊師戰于新築，衞師敗績。**<small>新築，衞地。皆陳曰戰，大崩曰敗績。四月無丙戌，丙戌五月一日。</small>

衞侯使孫良夫、石稷、甯相、向禽將侵齊，與齊師遇，<small>齊伐魯還，相遇於衞地。良夫，孫林父之父。石稷，石碏四世孫。甯相，甯俞子。</small>石子欲還，孫子曰：「不可！以師伐人，遇其師而還，將謂君何？<small>言無以答君。</small>若知不能，則如無出，今既遇矣，不如戰也。」

夏，有⋯⋯。<small>闕文，失新築戰事。</small>

石成子曰：「師敗矣！子不少須，衆懼盡，<small>成子，石稷也。衞師已敗而孫良夫復欲戰，故成子欲使須救。</small>子喪師徒，何以復命？」皆不對。又曰：「子，國卿也，隕子辱矣！<small>隕，見禽獲。</small>子以衆退，我此乃止，<small>我於此止禦齊師。</small>且告車來甚衆。」<small>新築人救孫桓子，故並告令軍中。</small>齊師乃止，次于鞫居。<small>鞫居，衞地。</small>

新築人仲叔于奚救孫桓子，桓子是以免。<small>于奚，守新築大夫。</small>既，衞人賞之以邑，<small>賞于奚。</small>辭，請曲縣、<small>軒縣也。周禮，天子樂宮縣四周，諸侯軒縣闕南方。</small>繁纓以朝，許之。<small>繁纓，馬飾，皆諸侯之服。</small>仲尼聞之曰：「惜也！不如多與之邑，唯器與名不可以假人，<small>器，車服。名，爵號。</small>君之所司也！名以出信，<small>名位不愆，為民所信。</small>信以守器，<small>動不失信，則車服可保。</small>器以藏禮，<small>車服所以表尊卑。</small>禮以行義，<small>尊卑有禮，各得其宜。</small>義以生利，<small>得其宜則利生。</small>利以平民，政之大節也！若以假人，與人政也，政亡則國家從之，弗可止也已。」

**六月癸酉，季孫行父、臧孫許、叔孫僑如、公孫嬰齊帥師，會晉郤克、衞孫良夫、曹公子首，及齊侯戰于鞌，齊師敗績。**<small>魯乞師於晉而不以與謀之例者，從盟主之令，上行於下，非匹敵和成之類，例在[宣七年](../07/#-602)。曹大夫常不書而書公子首者，首命於國、備於禮、成為卿故也。鞌，齊地。</small>

孫桓子還於新築，不入，<small>不入國。</small>遂如晉乞師，臧宣叔亦如晉乞師，皆主郤獻子。<small>[宣十七年](../07/#-592)郤克至齊，為婦人所笑，遂怒，故魯衞因之。孫桓子、臧宣叔皆不以國命，各自詣郤克，故不書。</small>晉侯許之七百乘，<small>五萬二千五百人。</small>郤子曰：「此城濮之賦也！<small>城濮在[僖二十八年](../05/#-632)。</small>有先君之明與先大夫之肅，故捷，克於先大夫無能為役，<small>不中為之役使。</small>請八百乘。」許之。<small>六萬人。</small>郤克將中軍，士燮佐上軍，<small>范文子，代荀庚。</small>欒書將下軍，<small>代趙朔。</small>韓厥為司馬，以救魯衞。臧宣叔逆晉師，且道之，季文子帥師會之。及衞地，韓獻子將斬人，郤獻子馳將救之，至則既斬之矣，郤子使速以徇，告其僕曰：「吾以分謗也。」<small>不欲使韓氏獨受謗。</small>

師從齊師于莘。<small>莘，齊地。</small>六月壬申，師至于靡笄之下。<small>靡笄，山名。</small>齊侯使請戰，曰：「子以君師辱於敝邑，不腆敝賦，詰朝請見。」<small>詰朝，平旦。</small>對曰：「晉與魯衞，兄弟也，來告曰『大國朝夕釋憾於敝邑之地』，<small>大國，謂齊。敝邑，魯衞自稱。</small>寡君不忍，使羣臣請於大國，無令輿師淹於君地，<small>輿，衆也。淹，久也。</small>能進不能退，君無所辱命。」<small>言自欲戰，不復須君命。</small>齊侯曰：「大夫之許，寡人之願也，若其不許，亦將見也。」齊高固入晉師，桀石以投人，<small>桀，擔也。</small>禽之而乘其車，<small>既獲其人，因釋己車而載所獲者車。</small>繫桑本焉，以徇齊壘，<small>將至齊壘，以桑樹繫車而走，欲自異。</small>曰：「欲勇者，賈余餘勇。」<small>賈，買也。言己勇有餘，欲賣之。</small>

癸酉，師陳于鞌，邴夏御齊侯，逢丑父為右，晉解張御郤克，鄭丘緩為右。齊侯曰：「余姑翦滅此而朝食。」<small>姑，且也。翦，盡也。</small>不介馬而馳之。<small>介，甲也。</small>郤克傷於矢，流血及屨，未絕鼓音，<small>中軍將自執旗鼓，故雖傷而擊鼓不息。</small>曰：「余病矣。」張侯曰：「自始合，而矢貫余手及肘，余折以御，左輪朱殷，豈敢言病？吾子忍之。」<small>張侯，解張也。朱，血色，血色久則殷，殷音近烟，今人謂赤黑為殷色。言血多汙車輪，御猶不敢息。</small>緩曰：「自始合，苟有險，余必下推車，子豈識之？然子病矣。」<small>以其不識己推車。</small>張侯曰：「師之耳目，在吾旗鼓，進退從之，此車一人殿之，可以集事，<small>殿，鎮也。集，成也。</small>若之何其以病敗君之大事也？擐甲執兵，固即死也，<small>擐，貫也。即，就也。</small>病未及死，吾子勉之。」左并轡，右援枹而鼓，馬逸不能止，師從之。<small>晉師從郤克車。</small>齊師敗績，逐之，三周華不注。<small>華不注，山名。</small>

韓厥夢子輿謂己曰「旦辟左右」，<small>子輿，韓厥父。</small>故中御而從齊侯。<small>居中代御者。自非元帥，御者皆在中，將在左。</small>邴夏曰：「射其御者，君子也。」公曰：「謂之君子而射之，非禮也。」<small>齊侯不知戎禮。</small>射其左，越于車下，<small>越，隊也。</small>射其右，斃于車中。綦毋張喪車，從韓厥曰「請寓乘」，<small>綦毋張，晉大夫。寓，寄也。</small>從左右，皆肘之，使立於後，<small>以左右皆死，不欲使立其處。</small>韓厥俛定其右。<small>俛，俯也。右被射仆車中，故俯安隱之。</small>逢丑父與公易位，<small>居公處。</small>將及華泉，驂絓於木而止。<small>驂馬絓也。</small>丑父寢於轏中，<small>轏，士車。</small>蛇出於其下，以肱擊之，傷而匿之，故不能推車而及。<small>為韓厥所及。丑父欲為右，故匿其傷。</small>韓厥執縶馬前，<small>縶，馬絆也。執之，示脩臣僕之職。</small>再拜稽首，奉觴加璧以進，<small>進觴璧，亦以示敬。</small>曰：「寡君使羣臣為魯衞請，曰『無令輿師陷入君地』，<small>本但為二國救請，不欲乃過入君地，謙辭。</small>下臣不幸，屬當戎行，無所逃隱，<small>屬，適。</small>且懼奔辟而忝兩君，臣辱戎士，<small>若奔辟則為辱晉君，并為齊侯羞，故言二君。此蓋韓厥自處臣僕，謙敬之飾言。</small>敢告不敏，攝官承乏。」<small>言欲以己不敏攝承空乏，從君俱還。</small>丑父使公下，如華泉取飲，鄭周父御佐車，宛茷為右，載齊侯以免。<small>佐車，副車。</small>韓厥獻丑父，郤獻子將戮之，呼曰：「自今無有代其君任患者，有一於此，將為戮乎？」郤子曰：「人不難以死免其君，我戮之不祥，赦之以勸事君者。」乃免之。

齊侯免，求丑父，三入三出，<small>重其待己，故三入晉軍求之。</small>每出齊師，以帥退，入于狄卒，<small>齊師大敗，皆有退心，故齊侯輕出其衆，以帥厲退者，遂迸入狄卒。狄卒者，狄人從晉討齊者。</small>狄卒皆抽戈楯冒之，以入于衞師，衞師免之。<small>狄衞畏齊之強，故不敢害齊侯，皆共免護之。</small>遂自徐關入，齊侯見保者曰：「勉之，齊師敗矣！」<small>所過城邑，皆勉勵其守者。</small>辟女子，<small>使辟君也。齊侯單還，故婦人不辟之。</small>女子曰：「君免乎？」曰：「免矣。」曰：「銳司徒免乎？」曰：「免矣。」<small>銳司徒，主銳兵者。</small>曰：「苟君與吾父免矣，可若何？」<small>言餘人不可復如何。</small>乃奔。<small>走辟君。</small>齊侯以為有禮，<small>先問君、後問父故也。</small>既而問之，辟司徒之妻也，<small>辟司徒，主壘壁者。</small>予之石窌。<small>石窌，邑名，濟北盧縣東有地名石窌。</small>

**秋七月，齊侯使國佐如師，己酉，及國佐盟于袁婁。**<small>穀梁曰「鞌去齊五百里，袁婁去齊五十里」。</small>

晉師從齊師入自丘輿擊馬陘<small>丘輿馬陘皆齊邑</small>齊侯使賓媚人賂以紀甗玉磬與地<small>媚人國佐也甗玉甑皆滅紀所得</small>不可則聽客之所為賓媚人致賂晉人不可曰必以蕭同叔子為質<small>同叔蕭君之字齊侯外祖父子女也難斥言其母故遠言之</small>而使齊之封內盡東其畒<small>使壟畝東西行</small>對曰蕭同叔子非他寡君之母也若以匹敵則亦晉君之母也吾子布大命於諸侯而曰必質其母以為信其若王命何<small>言違王命</small>且是以不孝令也詩曰孝子不匱永錫爾類<small>詩大雅言孝心不乏者又能以孝道長賜其志類</small>若以不孝令於諸侯其無乃非德類也乎<small>不以孝德賜同類</small>先王疆理天下物土之宜而布其利<small>疆界也理正也物土之宜播殖之物各從土宜</small>故詩曰我疆我理南東其畒<small>詩小雅或南或東從其土宜</small>今吾子疆理諸侯而曰盡東其畒而已唯吾子戎車是利<small>晉之伐齊循壟東行易</small>無顧土宜其無乃非先王之命也乎反先王則不義何以為盟主其晉實有闕<small>闕失</small>四王之王也<small>禹湯文武</small>樹德而濟同欲焉<small>樹立也濟成也</small>五伯之霸也<small>夏伯昆吾商伯大彭豕韋周伯齊桓晉文</small>勤而撫之以役王命<small>役事也</small>今吾子求合諸侯以逞無疆之欲<small>疆竟也</small>詩曰布政優優百祿是遒<small>詩頌殷湯布政優和故百祿來聚遒聚也</small>子實不優而弃百祿諸侯何害焉<small>言不能為諸侯害</small>不然<small>不見許</small>寡君之命使臣則有辭矣曰子以君師辱於敝邑不腆敝賦以犒從者<small>戰而曰犒為孫辭</small>畏君之震師徒橈敗<small>震動橈曲也</small>吾子惠儌齊國之福不泯其社稷使繼舊好唯是先君之敝器土地不敢愛子又不許請收合餘燼<small>燼火餘木</small>背城借一<small>欲於城下復借一戰</small>敝邑之幸亦云從也況其不幸敢不唯命是聽<small>言完全之時尚不敢違晉今若不幸則從命</small>魯衞諫曰齊疾我矣<small>諫郤克也</small>其死亡者皆親暱也子若不許讎我必甚唯子則又何求子得其國寶<small>謂甗磬</small>我亦得地<small>齊歸所侵</small>而紓於難<small>齊服則難緩</small>其榮多矣齊晉亦唯天所授豈必晉晉人許之對曰羣臣帥賦輿<small>賦輿猶兵車</small>以為魯衞請若苟有以藉口而復於寡君<small>藉薦復白也</small>君之惠也敢不唯命是聽禽鄭自師逆公<small>禽鄭魯大夫歸逆公會晉師</small>秋七月晉師及齊國佐盟于爰婁使齊人歸我汶陽之田公會晉師于上鄍<small>上鄍地闕公會晉師不書史闕</small>賜三帥先路三命之服<small>三帥郤克士燮欒書已嘗受王先路之賜今改而易新并此車所建所服之物</small>司馬司空輿帥候正亞旅皆受一命之服<small>晉司馬司空皆大夫輿帥主兵車候正主斥候亞旅亦大夫也皆魯侯賜</small>

---

**八月壬午，宋公鮑卒。**<small>未同盟而赴以名。</small>

八月宋文公卒始厚葬用蜃炭益車馬始用殉<small>燒蛤為炭以瘞壙多埋車馬用人從葬</small>重器備<small>重猶多也</small>椁有四阿棺有翰檜<small>四阿四注椁也翰旁飾檜上飾皆王禮</small>君子謂華元樂舉於是乎不臣臣治煩去惑者也是以伏死而爭今二子者君生則縱其惑<small>謂文十八年殺母弟須</small>死又益其侈是弃君於惡也何臣之為<small>若言何用為臣</small>

---

**庚寅，衞侯速卒。**<small>[宣十七年](../07/#-592)盟于斷道。據傳，庚寅九月七日。</small>

九月衞穆公卒晉三子自役弔焉哭於大門之外<small>師還過衞故因弔之未復命故不敢成禮</small>衞人逆之<small>逆於門外設喪位</small>婦人哭於門內<small>喪位婦人哭於堂賓在門外故移在門內</small>送亦如之遂常以葬<small>至葬行此禮</small>

---

**取汶陽田。**<small>晉使齊還魯，故書取。不以好得，故不言歸。</small>

---

楚之討陳夏氏也<small>在[宣十一年](../07/#-598)</small>莊王欲納夏姬申公巫臣曰不可君召諸侯以討罪也今納夏姬貪其色也貪色為淫淫為大罰周書曰明德慎罰<small>周書康誥</small>文王所以造周也明德務崇之之謂也慎罰務去之之謂也若興諸侯以取大罰非慎之也君其圖之王乃止子反欲取之巫臣曰是不祥人也是夭子蠻<small>子蠻鄭靈公夏姬之兄殺死無後</small>殺御叔<small>御叔夏姬之夫亦早死</small>弒靈侯<small>陳靈公也</small>戮夏南<small>夏姬子徵舒</small>出孔儀<small>孔寧儀行父</small>喪陳國<small>楚滅陳</small>何不祥如是人生實難其有不獲死乎<small>言死易得無為取夏姬以速之</small>天下多美婦人何必是子反乃止王以予連尹襄老襄老死於邲不獲其尸<small>邲戰在宣十二年</small>其子黑要烝焉<small>黑要襄老子</small>巫臣使道焉曰歸吾聘女<small>道夏姬使歸鄭</small>又使自鄭召之曰尸可得也<small>襄老尸</small>必來逆之姬以告王王問諸屈巫<small>屈巫巫臣</small>對曰其信知罃之父成公之嬖也而中行伯之季弟也<small>知罃父荀首也中行伯荀林父也邲之戰楚人囚知罃</small>新佐中軍而善鄭皇戌甚愛此子<small>愛知罃也</small>其必因鄭而歸王子與襄老之尸以求之<small>王子楚公子穀臣也邲之戰荀首囚之</small>鄭人懼於邲之役而欲求媚於晉其必許之王遣夏姬歸將行謂送者曰不得尸吾不反矣巫臣聘諸鄭鄭伯許之<small>聘夏姬</small>及共王即位將為陽橋之役<small>楚伐魯至陽橋在此年冬</small>使屈巫聘于齊且告師期巫臣盡室以行<small>室家盡去</small>申叔跪從其父將適郢遇之<small>叔跪申叔時之子</small>曰異哉夫子有三軍之懼而又有桑中之喜宜將竊妻以逃者也<small>桑中衞風淫奔之詩</small>及鄭使介反幣而以夏姬行<small>介副也幣聘物</small>將奔齊齊師新敗曰吾不處不勝之國遂奔晉而因郤至<small>至郤克族子</small>以臣於晉晉人使為邢大夫<small>邢晉邑</small>

子反請以重幣錮之<small>禁錮勿令仕</small>王曰止其自為謀也則過矣其為吾先君謀也則忠忠社稷之固也所蓋多矣<small>蓋覆也</small>且彼若能利國家雖重幣晉將可乎<small>言不許</small>若無益於晉晉將弃之何勞錮焉<small>為七年楚滅巫臣族晉南通吳張本</small>

---

晉師歸范文子後入武子曰無為吾望爾也乎<small>武子士會文子之父</small>對曰師有功國人喜以逆之先入必屬耳目焉是代帥受名也故不敢武子曰吾知免矣<small>知其不益己禍</small>

郤伯見公曰子之力也夫對曰君之訓也二三子之力也臣何力之有焉<small>郤伯郤克</small>范叔見勞之如郤伯對曰庚所命也克之制也燮何力之有焉<small>荀庚將上軍時不出范文子上軍佐代行故稱帥以讓</small>欒伯見公亦如之對曰燮之詔也士用命也書何力之有焉<small>詔告也欒書下軍帥故推功上軍傳言晉將帥克讓所以能勝齊</small>

---

**冬，楚師、鄭師侵衞。**<small>子重不書，不親伐。</small>

宣公使求好于楚莊王卒宣公薨不克作好<small>在宣十八年</small>公即位受盟于晉<small>元年盟赤棘</small>會晉伐齊衞人不行使于楚<small>不聘楚</small>而亦受盟于晉從於伐齊故楚令尹子重為陽橋之役以救齊將起師子重曰君弱<small>傳曰寡人生十年而喪先君共王即位至是二年蓋年十二三矣</small>羣臣不如先大夫師衆而後可詩曰濟濟多士文王以寧<small>詩大雅言文王以衆士安</small>夫文王猶用衆況吾儕乎<small>儕等</small>且先君莊王屬之曰無德以及遠方莫如惠恤其民而善用之乃大戶<small>閱民戶口</small>已責<small>弃逋責</small>逮鰥<small>施及老鰥</small>救乏赦罪悉師王卒盡行彭名御戎蔡景公為左許靈公為右<small>王卒盡行故王戎車亦行雖無楚王令二君當左右之位</small>二君弱皆強冠之冬楚師侵衞

**十有一月，公會楚公子嬰齊于蜀。**<small>公與大夫會，不貶嬰齊者，時有許、蔡之君故。</small>**丙申，公及楚人、秦人、宋人、陳人、衞人、鄭人、齊人、曹人、邾人、薛人、鄫人盟于蜀。**<small>齊在鄭下，非卿。傳曰「卿不書，匱盟也」，然則楚卿於是始與中國準，自此以下，楚卿不書，皆貶惡也。</small>

遂侵我師于蜀<small>公賂之而退故不書侵</small>使臧孫往<small>臧孫宣叔也</small>辭曰楚遠而久固將退矣無功而受名臣不敢<small>不敢虛受退楚名</small>楚侵及陽橋<small>陽橋魯地</small>孟孫請往賂之<small>楚侵遂深故孟孫請以賂往孟孫獻子也</small>以執斵執鍼織紝<small>執斵匠人執鍼女工織紝織繒布者</small>皆百人公衡為質<small>公衡成公子</small>以請盟楚人許平十一月公及楚公子嬰齊蔡侯許男秦右大夫說宋華元陳公孫寧衞孫良夫鄭公子去疾及齊國之大夫盟于蜀<small>齊大夫不書其名非卿也</small>卿不書匱盟也於是乎畏晉而竊與楚盟故曰匱盟<small>匱乏也</small>蔡侯許男不書乘楚車也謂之失位<small>乘楚王車為左右則失位也卿不書則稱人諸侯不書皆不見經君臣之別</small>君子曰位其不可不慎也乎蔡許之君一失其位不得列於諸侯況其下乎詩曰不解于位民之攸塈<small>詩大雅言在上者勤正其位則國安而民息也攸所也塈息也</small>其是之謂矣楚師及宋公衡逃歸臧宣叔曰衡父不忍數年之不宴<small>宴樂也</small>以弃魯國國將若之何誰居後之人必有任是夫國弃矣<small>居辭也言後人必有當此患</small>

是行也晉辟楚畏其衆也君子曰衆之不可以已也大夫為政猶以衆克況明君而善用其衆乎大誓所謂商兆民離周十人同者衆也<small>大誓周書萬億曰兆民離則弱合則成衆言殷以散亡周以衆興</small>

---

晉侯使鞏朔獻齊捷于周王弗見使單襄公辭焉曰蠻夷戎狄不式王命<small>式用也</small>淫湎毀常王命伐之則有獻捷王親受而勞之所以懲不敬勸有功也兄弟甥舅侵敗王略<small>兄弟同姓國甥舅異姓國略經略法度</small>王命伐之告事而已不獻其功所以敬親暱<small>告伐事而不獻囚俘</small>禁淫慝也<small>淫慝謂虣掠百姓取囚俘也</small>今叔父克遂有功于齊<small>克能也</small>而不使命卿鎮撫王室所使來撫余一人而鞏伯實來未有職司於王室<small>鞏朔上軍大夫非命卿名位不達於王室</small>又奸先王之禮<small>謂獻齊捷</small>余雖欲於鞏伯<small>欲受其獻</small>其敢廢舊典以忝叔父夫齊甥舅之國也而大師之後也<small>齊世與周昏故曰甥舅</small>寧不亦淫從其欲以怒叔父抑豈不可諫誨士莊伯不能對<small>莊伯鞏朔</small>王使委於三吏<small>委屬也三吏三公也</small>禮之如侯伯克敵使大夫告慶之禮降於卿禮一等王以鞏伯宴而私賄之使相告之曰非禮也勿籍<small>相相禮者籍書也王畏晉故私宴賄以慰鞏朔</small>

---

### 成三年 <small>前五八八</small> {#-588}

**三年春王正月公會晉侯宋公衞侯曹伯伐鄭**<small>宋衞未葬而稱爵以接鄰國非禮也</small>

三年春諸侯伐鄭次于伯牛討邲之役也<small>伯牛鄭地邲役在宣十二年</small>遂東侵鄭<small>晉潛軍深入</small>鄭公子偃帥師禦之<small>偃穆公子</small>使東鄙覆諸鄤<small>覆伏兵</small>敗諸丘輿<small>鄤丘輿皆鄭地晉偏軍為鄭所敗故不書</small>皇戌如楚獻捷

---

**辛亥葬衞穆公**<small>無傳</small>

---

**二月公至自伐鄭**<small>無傳</small>

---

**甲子新宮災三日哭**<small>無傳三年喪畢宣公神主新入廟故謂之新宮書三日哭善得禮宗廟親之神靈所馮居而遇災故哀而哭之</small>

---

**乙亥葬宋文公**<small>無傳七月而葬緩</small>

---

**夏公如晉**

夏公如晉拜汶陽之田<small>前年晉使齊歸魯汶陽田故</small>

---

**鄭公子去疾帥師伐許**

許恃楚而不事鄭鄭子良伐許

---

**公至自晉**<small>無傳</small>

---

晉人歸楚公子穀臣與連尹襄老之尸于楚以求知罃<small>邲之戰楚獲知罃</small>於是荀首佐中軍矣<small>荀首知罃父</small>故楚人許之王送知罃曰子其怨我乎對曰二國治戎臣不才不勝其任以為俘馘執事不以釁鼓<small>以血塗鼓為釁鼓</small>使歸即戮君之惠也臣實不才又誰敢怨王曰然則德我乎對曰二國圖其社稷而求紓其民<small>紓緩也</small>各懲其忿以相宥也<small>宥赦也</small>兩釋纍囚以成其好<small>纍繫也</small>二國有好臣不與及其誰敢德<small>言二國本不為己</small>王曰子歸何以報我對曰臣不任受怨君亦不任受德無怨無德不知所報王曰雖然必告不穀對曰以君之靈纍臣得歸骨於晉寡君之以為戮死且不朽<small>戮其不勝任</small>若從君之惠而免之以賜君之外臣首<small>稱於異國君曰外臣</small>首其請於寡君而以戮於宗亦死且不朽若不獲命<small>君不許戮</small>而使嗣宗職<small>嗣其祖宗之位職</small>次及於事而帥偏師以脩封疆雖遇執事<small>遇楚將帥</small>其弗敢違<small>違辟也</small>其竭力致死無有二心以盡臣禮所以報也王曰晉未可與爭重為之禮而歸之

---

**秋叔孫僑如帥師圍棘**<small>棘汶陽田之邑在濟北蛇丘縣</small>

秋叔孫僑如圍棘取汶陽之田棘不服故圍之<small>僑如叔孫得臣子</small>

---

**大雩**<small>無傳以過時書</small>

---

**晉郤克衞孫良夫伐廧咎如**<small>赤狄別種</small>

晉郤克衞孫良夫伐廧咎如討赤狄之餘焉<small>宣十五年晉滅赤狄潞氏其餘民散入廧咎如故討之</small>廧咎如潰上失民也<small>此傳釋經之文而經無廧咎如潰蓋經闕此四字</small>

---

**冬十有一月晉侯使荀庚來聘衞侯使孫良夫來聘丙午及荀庚盟丁未及孫良夫盟**<small>先晉後衞尊霸主</small>

冬十一月晉侯使荀庚來聘且尋盟<small>尋元年赤棘盟荀庚林父之子</small>衞侯使孫良夫來聘且尋盟<small>尋宣七年盟</small>公問諸臧宣叔曰中行伯之於晉也其位在三<small>下卿</small>孫子之於衞也位為上卿將誰先對曰次國之上卿當大國之中中當其下下當其上大夫<small>降一等</small>小國之上卿當大國之下卿中當其上大夫下當其下大夫<small>降大國二等</small>上下如是古之制也<small>古制公為大國侯伯為次國子男為小國</small>衞在晉不得為次國<small>春秋時以強弱為大小故衞雖侯爵猶為小國</small>晉為盟主其將先之<small>計等則二人位敵以盟主故先晉</small>丙午盟晉丁未盟衞禮也

---

**鄭伐許**<small>無傳不書將帥告辭略</small>

---

十二月甲戌晉作六軍<small>為六軍僭王也萬二千五百人為軍</small>韓厥趙括鞏朔韓穿荀騅趙旃皆為卿賞鞌之功也<small>韓厥為新中軍趙括佐之鞏朔為新上軍韓穿佐之荀騅為新下軍趙旃佐之晉舊自有三軍今增此故為六軍</small>

齊侯朝于晉將授玉<small>行朝禮</small>郤克趨進曰此行也君為婦人之笑辱也寡君未之敢任<small>言齊侯之來以謝婦人之笑非為脩好故云晉君不任當此</small>晉侯享齊侯齊侯視韓厥韓厥曰君知厥也乎齊侯曰服改矣<small>戎朝異服也言服改明識其人</small>韓厥登舉爵曰臣之不敢愛死為兩君之在此堂也

荀罃之在楚也鄭賈人有將寘諸褚中以出既謀之未行而楚人歸之賈人如晉荀罃善視之如實出己賈人曰吾無其功敢有其實乎吾小人不可以厚誣君子遂適齊<small>傳言知罃之賢</small>

---

### 成四年 <small>前五八七</small> {#-587}

**四年春宋公使華元來聘**

四年春宋華元來聘通嗣君也<small>宋共公即位</small>

---

**三月壬申鄭伯堅卒**<small>無傳二年大夫盟于蜀壬申二月二十八日</small>

---

**杞伯來朝**

杞伯來朝歸叔姬故也<small>將出叔姬先脩禮朝魯言其故</small>

---

**夏四月甲寅臧孫許卒**<small>無傳</small>

---

**公如晉**

夏公如晉晉侯見公不敬季文子曰晉侯必不免<small>言將不能壽終也後十年陷廁而死</small>詩曰敬之敬之天惟顯思命不易哉<small>詩頌言天道顯明受其命甚難不可不敬以奉之</small>夫晉侯之命在諸侯矣可不敬乎<small>敬諸侯則得天命</small>

---

**葬鄭襄公**<small>無傳</small>

---

**秋公至自晉**

秋公至自晉欲求成于楚而叛晉季文子曰不可晉雖無道未可叛也國大臣睦而邇於我<small>邇近也</small>諸侯聽焉未可以貳<small>聽服也</small>史佚之志有之<small>周文王大史</small>曰非我族類其心必異楚雖大非吾族也<small>與魯異姓</small>其肯字我乎公乃止<small>字愛也</small>

---

**冬城鄆**<small>無傳公欲叛晉故城而為備</small>

---

**鄭伯伐許**

冬十一月鄭公孫申帥師疆許田<small>前年鄭伐許侵其田今正其界</small>許人敗諸展陂鄭伯伐許取鉏任泠敦之田<small>展陂亦許地</small>晉欒書將中軍<small>代郤克</small>荀首佐之士燮佐上軍以救許伐鄭取氾祭<small>氾祭鄭地成皐縣東有氾水</small>楚子反救鄭鄭伯與許男訟焉<small>於子反前爭曲直</small>皇戌攝鄭伯之辭<small>代之對</small>子反不能決也曰君若辱在寡君寡君與其二三臣共聽兩君之所欲成其可知也<small>欲使自屈在楚子前決之</small>不然側不足以知二國之成<small>側子反名為明年許愬鄭於楚張本</small>

---

### 成五年 <small>前五八六</small> {#-586}

**五年春王正月杞叔姬來歸**<small>出也傳在前年</small>

---

晉趙嬰通于趙莊姬<small>趙嬰趙盾弟莊姬趙朔妻朔盾之子</small>五年春原屏放諸齊<small>放趙嬰也原同屏季嬰之兄</small>嬰曰我在故欒氏不作我亡吾二昆其憂哉且人各有能有不能<small>言己雖淫而能令莊姬護趙氏</small>舍我何害弗聽嬰夢天使謂己祭余余福女使問諸士貞伯貞伯曰不識也既而告其人<small>自告貞伯從人</small>曰神福仁而禍淫淫而無罰福也祭其得亡乎<small>以得放遣為福</small>祭之之明日而亡<small>為八年晉殺趙同趙括傳</small>

---

**仲孫蔑如宋**

孟獻子如宋報華元也<small>前年宋華元來聘</small>

---

**夏叔孫僑如會晉荀首于穀**<small>穀齊地</small>

夏晉荀首如齊逆女故宣伯餫諸穀<small>野饋曰餫運糧饋之敬大國也</small>

---

**梁山崩**<small>記異也梁山在馮翊夏陽縣北</small>

梁山崩晉侯以傳召伯宗<small>傳驛</small>伯宗辟重曰辟傳<small>重載之車</small>重人曰待我不如捷之速也<small>捷邪出</small>問其所曰絳人也問絳事焉曰梁山崩將召伯宗謀之問將若之何曰山有朽壤而崩可若何國主山川<small>主謂所主祭</small>故山崩川竭君為之不舉<small>去盛饌</small>降服<small>損盛服</small>乘縵<small>車無文</small>徹樂<small>息八音</small>出次<small>舍於郊</small>祝幣<small>陳玉帛</small>史辭<small>自罪責</small>以禮焉<small>禮山川</small>其如此而已雖伯宗若之何伯宗請見之<small>見之於晉君</small>不可<small>不肯見</small>遂以告而從之<small>從重人言</small>

---

許靈公愬鄭伯于楚<small>前比年鄭伐許故</small>六月鄭悼公如楚訟不勝楚人執皇戌及子國<small>以鄭伯不直故也子國鄭穆公子</small>故鄭伯歸使公子偃請成于晉秋八月鄭伯及晉趙同盟于垂棘<small>垂棘晉地</small>

---

**秋大水**<small>無傳</small>

---

宋公子圍龜為質于楚而歸<small>圍龜文公子</small>華元享之請鼓譟以出鼓譟以復入<small>出入輒擊鼓</small>曰習攻華氏宋公殺之<small>蓋宣十五年宋楚平後華元使圍龜代己為質故怨而欲攻華氏</small>

---

**冬十有一月己酉天王崩**

==十一月己酉定王崩==<small>經在蟲牢盟上傳在下月倒錯衆家傳悉無此八字或衍文</small>

---

**十有二月己丑公會晉侯齊侯宋公衞侯鄭伯曹伯邾子杞伯同盟于蟲牢**<small>蟲牢鄭地陳留封丘縣北有桐牢</small>

冬同盟于蟲牢鄭服也諸侯謀復會宋公使向為人辭以子靈之難<small>子靈圍龜也宋公不欲會以新誅子靈為辭為明年侵宋傳</small>

~~十一月己酉定王崩~~

### 成六年 <small>前五八五</small> {#-585}

**六年春王正月公至自會**<small>無傳</small>

六年春鄭伯如晉拜成<small>謝前年再盟</small>子游相<small>子游公子偃</small>授玉于東楹之東<small>禮授玉兩楹之間鄭伯行疾故東過</small>士貞伯曰鄭伯其死乎自弃也已視流而行速不安其位宜不能久<small>視流不端諦</small>

---

**二月辛巳立武宮**<small>魯人自鞌之功至今無患故築武軍又作先君武公宮以告成事欲以示後世</small>

二月季文子以鞌之功立武宮非禮也<small>宣十二年潘黨勸楚子立武軍楚子答以武有七德非己所堪其為先君宮告成事而已今魯倚晉之功又非霸主而立武宮故譏之</small>聽於人以救其難不可以立武立武由己非由人也<small>言請人救難勝非己功</small>

---

**取鄟**<small>附庸國也</small>

取鄟言易也

---

**衞孫良夫帥師侵宋**

三月晉伯宗夏陽說衞孫良夫甯相鄭人伊雒之戎陸渾蠻氏侵宋<small>夏陽說晉大夫蠻氏戎別種也河南新城縣東南有蠻城經唯書孫良夫獨衞告也</small>以其辭會也<small>辭會在前年</small>

師于鍼衞人不保<small>不守備</small>說欲襲衞曰雖不可入多俘而歸有罪不及死伯宗曰不可衞唯信晉故師在其郊而不設備若襲之是弃信也雖多衞俘而晉無信何以求諸侯乃止師還衞人登陴<small>聞說謀故</small>

---

晉人謀去故絳<small>晉復命新田為絳故謂此故絳</small>諸大夫皆曰必居郇瑕氏之地<small>郇瑕古國名河東解縣西北有郇城</small>沃饒而近盬<small>盬鹽也猗氏縣鹽池是</small>國利君樂不可失也韓獻子將新中軍且為僕大夫<small>兼大僕</small>公揖而入獻子從公立於寢庭<small>路寢之庭</small>謂獻子曰何如<small>問諸大夫言是非</small>對曰不可郇瑕氏土薄水淺<small>土薄地下</small>其惡易覯<small>惡疾疢覯成也</small>易覯則民愁民愁則墊隘<small>墊隘羸困也</small>於是乎有沈溺重膇之疾<small>沈溺濕疾重膇足腫</small>不如新田<small>今平陽絳邑縣是</small>土厚水深居之不疾<small>高燥故</small>有汾澮以流其惡<small>汾水出大原經絳北西南入河澮水出平陽絳縣南西入汾惡垢穢</small>且民從教<small>無災患</small>十世之利也夫山澤林盬國之寶也國饒則民驕佚<small>財易致則民驕侈</small>近寶公室乃貧不可謂樂<small>近寶則民不務本</small>公說從之夏四月丁丑晉遷于新田<small>為季孫如晉傳</small>

---

**夏六月邾子來朝**<small>無傳</small>

---

**公孫嬰齊如晉**<small>嬰齊叔肸子</small>

---

**壬申鄭伯費卒**<small>前年同盟蟲牢</small>

六月鄭悼公卒<small>終士貞伯之言</small>

---

**秋仲孫蔑叔孫僑如帥師侵宋**

子叔聲伯如晉命伐宋<small>晉人命聲伯</small>秋孟獻子叔孫宣伯侵宋晉命也

---

**楚公子嬰齊帥師伐鄭**

楚子重伐鄭鄭從晉故也<small>前年從晉盟</small>

---

**冬季孫行父如晉**

冬季文子如晉賀遷也

---

**晉欒書帥師救鄭**

晉欒書救鄭與楚師遇於繞角<small>繞角鄭地</small>楚師還晉師遂侵蔡楚公子申公子成以申息之師救蔡<small>申息楚二縣</small>禦諸桑隧<small>汝南朗陵縣東有桑里在上蔡西南</small>趙同趙括欲戰請於武子武子將許之<small>武子欒書</small>知莊子<small>荀首中軍佐</small>范文子<small>士燮上軍佐</small>韓獻子<small>韓厥新中軍將</small>諫曰不可吾來救鄭楚師去我吾遂至於此<small>此蔡地</small>是遷戮也戮而不已又怒楚師戰必不克<small>遷戮不義怒敵難當故不克</small>雖克不令成師以出而敗楚之二縣何榮之有焉<small>六軍悉出故曰成師以大勝小不足為榮</small>若不能敗為辱已甚不如還也乃遂還於是軍帥之欲戰者衆或謂欒武子曰聖人與衆同欲是以濟事子盍從衆<small>盍何不也</small>子為大政<small>中軍元帥</small>將酌於民者也<small>酌取民心以為政</small>子之佐十一人<small>六軍之卿佐</small>其不欲戰者三人而已<small>知范韓也</small>欲戰者可謂衆矣商書曰三人占從二人衆故也<small>商書洪範</small>武子曰善鈞從衆<small>鈞等也</small>夫善衆之主也三卿為主可謂衆矣<small>三卿皆晉之賢人</small>從之不亦可乎<small>傳善欒書得從衆之義且為八年晉侵蔡傳</small>

---

### 成七年 <small>前五八四</small> {#-584}

**七年春王正月鼷鼠食郊牛角改卜牛鼷鼠又食其角乃免牛**<small>無傳稱牛未卜日免放也免牛可也不郊非禮也</small>

---

**吳伐郯**

七年春吳伐郯郯成季文子曰中國不振旅蠻夷入伐而莫之或恤<small>振整也旅衆也</small>無弔者也夫<small>言中國不能相愍恤故夷狄內侵</small>詩曰不弔昊天亂靡有定其此之謂乎<small>詩小雅刺在上者不能弔愍下民故號天告亂</small>有上不弔其誰不受亂<small>上謂霸主</small>吾亡無日矣君子曰知懼如是斯不亡矣

---

鄭子良相成公以如晉見且拜師<small>謝前年晉救鄭之師為楚伐鄭張本</small>

---

**夏五月曹伯來朝**

夏曹宣公來朝

---

**不郊猶三望**<small>無傳書不郊間有事三望非禮</small>

---

**秋楚公子嬰齊帥師伐鄭**

秋楚子重伐鄭師于氾<small>氾鄭地在襄城縣南</small>

**公會晉侯齊侯宋公衞侯曹伯莒子邾子杞伯救鄭八月戊辰同盟于馬陵**<small>馬陵衞地陽平元城縣東南有地名馬陵</small>

諸侯救鄭鄭共仲侯羽軍楚師<small>二子鄭大夫</small>囚鄖公鍾儀獻諸晉八月同盟于馬陵尋蟲牢之盟且莒服故也<small>蟲牢盟在五年莒本屬齊齊服故莒從之</small>晉人以鍾儀歸囚諸軍府<small>軍藏府也為九年晉侯見鍾儀張本</small>

**公至自會**<small>無傳</small>

---

**吳入州來**<small>州來楚邑淮南下蔡縣是也</small>

楚圍宋之役<small>在宣十四年</small>師還子重請取於申呂以為賞田王許之<small>分申呂之田以自賞</small>申公巫臣曰不可此申呂所以邑也是以為賦以御北方若取之是無申呂也<small>言申呂賴此田成邑耳不得此田則無以出兵賦而二邑壞也</small>晉鄭必至于漢王乃止子重是以怨巫臣子反欲取夏姬巫臣止之遂取以行子反亦怨之及共王即位<small>楚共王以魯成公元年即位</small>子重子反殺巫臣之族子閻子蕩及清尹弗忌<small>皆巫臣之族</small>及襄老之子黑要<small>以夏姬故并怨黑要</small>而分其室子重取子閻之室使沈尹與王子罷分子蕩之室子反取黑要與清尹之室巫臣自晉遺二子書<small>子重子反</small>曰爾以讒慝貪惏事君而多殺不辜余必使爾罷於奔命以死巫臣請使於吳晉侯許之吳子壽夢說之乃通吳于晉<small>壽夢季札父</small>以兩之一卒適吳舍偏兩之一焉<small>司馬法百人為卒二十五人為兩車九乘為小偏十五乘為大偏蓋留九乘車及一兩二十五人令吳習之</small>與其射御教吳乘車教之戰陳教之叛楚<small>前是吳常屬楚</small>寘其子狐庸焉使為行人於吳

吳始伐楚伐巢伐徐<small>巢徐楚屬國</small>子重奔命<small>救徐巢</small>馬陵之會吳入州來子重自鄭奔命<small>因伐鄭而行</small>子重子反於是乎一歲七奔命蠻夷屬於楚者吳盡取之是以始大通吳於上國<small>上國諸夏</small>

---

**冬大雩**<small>無傳書過</small>

---

**衞孫林父出奔晉**

衞定公惡孫林父冬孫林父出奔晉<small>林父孫良夫之子</small>衞侯如晉晉反戚焉<small>戚林父邑林父出奔戚隨屬晉</small>

---

### 成八年 <small>前五八三</small> {#-583}

**八年春晉侯使韓穿來言汶陽之田歸之于齊**<small>齊服事晉故晉來語魯使還二年所取田</small>

八年春晉侯使韓穿來言汶陽之田歸之于齊季文子餞之<small>餞送行飲酒</small>私焉<small>私與之言</small>曰大國制義以為盟主是以諸侯懷德畏討無有貳心謂汶陽之田敝邑之舊也而用師於齊使歸諸敝邑<small>用師鞌之戰</small>今有二命曰歸諸齊信以行義義以成命小國所望而懷也信不可知義無所立四方諸侯其誰不解體<small>言不復肅敬於晉</small>詩曰女也不爽士貳其行士也罔極二三其德<small>爽差也極中也詩衞風婦人怨丈夫不一其行喻魯事晉猶女之事夫不敢過差而晉有罔極之心反二三其德</small>七年之中一與一奪二三孰甚焉士之二三猶喪妃耦而況霸主霸主將德是以<small>以用也</small>而二三之其何以長有諸侯乎詩曰猶之未遠是用大簡<small>猶圖也簡諫也詩大雅言王者圖事不遠故用大道諫之</small>行父懼晉之不遠猶而失諸侯也是以敢私言之

---

**晉欒書帥師侵蔡**

晉欒書侵蔡<small>六年未得志故</small>遂侵楚獲申驪<small>申驪楚大夫</small>楚師之還也<small>謂六年遇於繞角時</small>晉侵沈獲沈子揖初從知范韓也<small>繞角之役欒書從知莊子范文子韓獻子之言不與楚戰自是常從其謀師出有功故傳善之沈國今汝南平與縣</small>君子曰從善如流宜哉<small>宜有功也如流喻速</small>詩曰愷悌君子遐不作人<small>遐遠也作用也詩大雅言文王能遠用善人不語助</small>求善也夫作人斯有功績矣

是行也鄭伯將會晉師<small>會伐蔡之師</small>門于許東門大獲焉<small>過許見其無備因攻之</small>

---

**公孫嬰齊如莒**

聲伯如莒逆也<small>自為逆婦而書者因聘而逆</small>

---

**宋公使華元來聘**

宋華元來聘聘共姬也<small>穆姜之女成公姊妹為宋共公夫人聘不應使卿故傳發其事而已</small>

**夏宋公使公孫壽來納幣**<small>昏聘不使卿今華元將命故特書之宋公無主昏者自命之故稱使也公孫壽蕩意諸之父</small>

夏宋公使公孫壽來納幣禮也<small>納幣應使卿</small>

---

**晉殺其大夫趙同趙括**<small>傳曰原屏咎之徒也明本不以德義自居宜其見討故從告辭而稱名</small>

晉趙莊姬為趙嬰之亡故譖之于晉侯<small>趙嬰亡在五年</small>曰原屏將為亂欒郤為徵<small>欒氏郤氏亦徵其為亂</small>六月晉討趙同趙括武從姬氏畜于公宮<small>趙武莊姬之子莊姬晉成公女畜養也</small>以其田與祁奚韓厥言於晉侯曰成季之勳宣孟之忠<small>成季趙衰宣孟趙盾</small>而無後為善者其懼矣三代之令王皆數百年保天之祿夫豈無辟王賴前哲以免也<small>言三代亦有邪辟之君但賴其先人以免禍耳</small>周書曰不敢侮鰥寡所以明德也<small>周書康誥言文王不侮鰥寡而德益明欲使晉侯之法文王</small>乃立武而反其田焉

---

**秋七月天子使召伯來賜公命**<small>諸侯即位天子賜以命圭與之合瑞八年乃來緩也天子天王王者之通稱</small>

秋召桓公來賜公命<small>召桓公周卿士</small>

---

晉侯使申公巫臣如吳假道于莒與渠丘公立於池上<small>渠丘公莒子朱也池城池也渠丘邑名莒縣有蘧里</small>曰城已惡莒子曰辟陋在夷其孰以我為虞<small>虞度也</small>對曰夫狡焉<small>狡猾之人</small>思啟封疆以利社稷者何國蔑有唯然故多大國矣唯或思或縱也<small>世有思開封疆者有縱其暴掠者莒人當唯此為命</small>勇夫重閉況國乎<small>為明年莒潰傳</small>

---

**冬十月癸卯杞叔姬卒**<small>前五年來歸者女既適人雖見出弃猶以成人禮書之終為杞伯所葬故稱杞叔姬</small>

冬杞叔姬卒來歸自杞故書<small>愍其見出來歸故書卒也若更適大夫則不復書卒</small>

---

**晉侯使士燮來聘叔孫僑如會晉士燮齊人邾人伐郯**<small>先謀而稱會盟主之命不同之於列國</small>

晉士燮來聘言伐郯也以其事吳故<small>七年郯與吳成</small>公賂之請緩師文子不可<small>文子士燮</small>曰君命無貳失信不立禮無加貨事無二成<small>公私不兩成</small>君後諸侯是寡君不得事君也<small>欲與魯絕</small>燮將復之季孫懼使宣伯帥師會伐郯

---

**衞人來媵**<small>古者諸侯取適夫人及左右媵各有姪娣皆同姓之國國三人凡九女所以廣繼嗣也魯將嫁伯姬於宋故衞來媵之</small>

衞人來媵共姬禮也凡諸侯嫁女同姓媵之異姓則否<small>必以同姓者參骨肉至親所以息陰訟</small>

---

### 成九年 <small>前五八二</small> {#-582}

**九年春王正月杞伯來逆叔姬之喪以歸**

九年春杞桓公來逆叔姬之喪請之也<small>叔姬已絕於杞魯復強請杞使還取葬</small>杞叔姬卒為杞故也<small>還為杞婦故卒稱杞</small>逆叔姬為我也<small>既弃而復逆其喪明為魯故</small>

---

**公會晉侯齊侯宋公衞侯鄭伯曹伯莒子杞伯同盟于蒲**<small>蒲衞地在長垣縣西南</small>

為歸汶陽之田故諸侯貳於晉<small>歸田在前年</small>晉人懼會於蒲以尋馬陵之盟<small>馬陵盟在七年</small>季文子謂范文子曰德則不競尋盟何為<small>競強也</small>范文子曰勤以撫之寬以待之堅彊以御之明神以要之柔服而伐貳德之次也是行也將始會吳吳人不至<small>為十五年會鍾離傳</small>

**公至自會**<small>無傳</small>

---

**二月伯姬歸于宋**<small>宋不使卿逆非禮</small>

二月伯姬歸于宋<small>為致女復命起</small>

---

楚人以重賂求鄭鄭伯會楚公子成于鄧<small>為晉人執鄭伯傳</small>

---

**夏季孫行父如宋致女**<small>女嫁三月又使大夫隨加聘問謂之致女所以致成婦禮篤昏姻之好</small>

夏季文子如宋致女復命公享之賦韓奕之五章<small>韓奕詩大雅篇名其五章言蹶父嫁女於韓侯為女相所居莫如韓樂文子喻魯侯有蹶父之德宋公如韓侯宋土如韓樂</small>穆姜出于房再拜曰大夫勤辱不忘先君以及嗣君施及未亡人<small>穆姜伯姬母聞文子言宋樂喜而出謝其行勞婦人夫死自稱未亡人</small>先君猶有望也<small>言先君亦望文子之若此</small>敢拜大夫之重勤又賦綠衣之卒章而入<small>綠衣詩邶風也取其我思古人實獲我心喻文子言得己意</small>

**晉人來媵**<small>媵伯姬也</small>

晉人來媵禮也<small>同姓故</small>

---

**秋七月丙子齊侯無野卒**<small>無傳五同盟丙子六月一日書七月從赴</small>

---

**晉人執鄭伯<small>鄭伯既受盟於蒲又受楚賂會於鄧故晉執之稱人者晉以無道於民告諸侯例在十五年</small>晉欒書帥師伐鄭**

秋鄭伯如晉晉人討其貳於楚也執諸銅鞮<small>銅鞮晉別縣在上黨</small>欒書伐鄭鄭人使伯蠲行成晉人殺之非禮也兵交使在其間可也<small>明殺行人例</small>

楚子重侵陳以救鄭<small>陳與晉故</small>

---

晉侯觀于軍府見鍾儀問之曰南冠而縶者誰也<small>南冠楚冠縶拘執</small>有司對曰鄭人所獻楚囚也使稅之<small>鄭獻鍾儀在七年稅解也</small>召而弔之再拜稽首問其族對曰泠人也<small>泠人樂官</small>公曰能樂乎對曰先父之職官也敢有二事<small>言不敢學他事</small>使與之琴操南音<small>南音楚聲</small>公曰君王何如對曰非小人之所得知也固問之對曰其為大子也師保奉之以朝于嬰齊而夕于側也<small>嬰齊令尹子重側司馬子反言其尊卿敬老</small>不知其他公語范文子文子曰楚囚君子也言稱先職不背本也樂操土風不忘舊也稱大子抑無私也<small>舍其近事而遠稱少小以示性所自然明至誠</small>名其二卿尊君也<small>尊晉君也</small>不背本仁也不忘舊信也無私忠也尊君敏也<small>敏達也</small>仁以接事信以守之忠以成之敏以行之事雖大必濟<small>言有此四德必能成大事</small>君盍歸之使合晉楚之成公從之重為之禮使歸求成<small>為下十二月晉楚結成張本</small>

---

**冬十有一月葬齊頃公**<small>無傳</small>

---

**楚公子嬰齊帥師伐莒庚申莒潰**<small>民逃其上曰潰</small>楚人入鄆<small>鄆莒別邑也楚偏師入鄆故稱人</small>

冬十一月楚子重自陳伐莒圍渠丘渠丘城惡衆潰奔莒戊申楚入渠丘<small>月六日</small>莒人囚楚公子平楚人曰勿殺吾歸而俘莒人殺之楚師圍莒莒城亦惡庚申莒潰<small>月十八日</small>楚遂入鄆莒無備故也<small>終巫臣之言</small>君子曰恃陋而不備罪之大者也備豫不虞善之大者也莒恃其陋而不脩城郭浹辰之間而楚克其三都無備也夫<small>浹辰十二日也</small>詩曰雖有絲麻無弃菅蒯雖有姬姜無弃蕉萃凡百君子莫不代匱言備之不可以已也<small>逸詩也姬姜大國之女蕉萃陋賤之人</small>

---

**秦人白狄伐晉**

秦人白狄伐晉諸侯貳故也

---

**鄭人圍許**

鄭人圍許示晉不急君也<small>此秋晉執鄭伯</small>是則公孫申謀之曰我出師以圍許<small>示不畏晉</small>為將改立君者而紓晉使<small>紓緩也勿亟遣使詣晉示欲更立君</small>晉必歸君<small>為明年晉侯歸鄭伯張本</small>

---

**城中城**<small>魯邑也在東海廩丘縣西南此閏月城在十一月之後十二月之前故傳曰書時</small>

城中城書時也

---

十二月楚子使公子辰如晉報鍾儀之使請脩好結成<small>鍾儀奉晉命歸故楚報之</small>

### 成十年 <small>前五八一</small> {#-581}

十年春晉侯使糴茷如楚<small>糴茷晉大夫</small>報大宰子商之使也<small>子商楚公子辰使在前年</small>

---

**十年春衞侯之弟黑背帥師侵鄭**

衞子叔黑背侵鄭晉命也<small>晉命衞使侵鄭</small>

---

鄭公子班聞叔申之謀<small>改立君之謀</small>三月子如立公子繻<small>子如公子班</small>夏四月鄭人殺繻立髡頑子如奔許<small>髡頑鄭成公大子</small>

---

**夏四月五卜郊不從乃不郊**<small>無傳卜常祀不郊皆非禮故書</small>

---

**五月公會晉侯齊侯宋公衞侯曹伯伐鄭**<small>晉侯大子州蒲也稱爵見其生代父居位失人子之禮</small>

欒武子曰鄭人立君我執一人焉何益不如伐鄭而歸其君以求成焉晉侯有疾五月晉立大子州蒲以為君而會諸侯伐鄭<small>生立子為君此父不父子不子經因書晉侯其惡明</small>鄭子罕賂以襄鐘<small>子罕穆公子襄鐘鄭襄公之廟鐘</small>子然盟于脩澤子駟為質<small>子然子駟皆穆公子熒陽卷縣東有脩武亭</small>辛巳鄭伯歸<small>鄭伯歸不書鄭不告入</small>

---

**齊人來媵**<small>無傳媵伯姬也異姓來媵非禮也</small>

---

**丙午晉侯獳卒**<small>六同盟據傳丙午六月七日有日無月</small>

晉侯夢大厲被髮及地搏膺而踊曰殺余孫不義<small>厲鬼也趙氏之先祖也八年晉侯殺趙同趙括故怒</small>余得請於帝矣壞大門及寢門而入公懼入于室又壞戶公覺召桑田巫<small>桑田晉邑</small>巫言如夢<small>巫云鬼怒如公所夢</small>公曰何如曰不食新矣<small>言公不得及食新麥</small>公疾病求醫于秦秦伯使醫緩為之<small>緩醫名為猶治也</small>未至公夢疾為二豎子曰彼良醫也懼傷我焉逃之其一曰居肓之上膏之下若我何<small>肓鬲也心下為膏</small>醫至曰疾不可為也在肓之上膏之下攻之不可達之不及藥不至焉不可為也<small>達針</small>公曰良醫也厚為之禮而歸之六月丙午晉侯欲麥<small>周六月今四月麥始熟</small>使甸人獻麥<small>甸人主為公田者</small>饋人為之召桑田巫示而殺之將食張如廁陷而卒<small>張腹滿也</small>小臣有晨夢負公以登天及日中負晉侯出諸廁遂以為殉<small>傳言巫以明術見殺小臣以言夢自禍</small>

---

鄭伯討立君者戊申殺叔申叔禽<small>叔禽叔申弟</small>君子曰忠為令德非其人猶不可況不令乎<small>言叔申為忠不得其人還害身</small>

---

**秋七月公如晉**

秋公如晉<small>親弔非禮</small>晉人止公使逆葬於是糴茷未反<small>是春晉使糴茷至楚結成晉謂魯貳於楚故留公須糴茷還驗其虛實</small>

**冬十月**

冬葬晉景公公送葬諸侯莫在魯人辱之故不書諱之也<small>諱不書晉葬也</small>

### 成十一年 <small>前五八〇</small> {#-580}

**十有一年春王三月公至自晉**<small>正月公在晉不書諱見止</small>晉侯使郤犫來聘己丑及郤犫盟<small>郤犫郤克從父兄弟</small>

十一年春王三月公至自晉晉人以公為貳於楚故止公公請受盟而後使歸<small>前年七月公如晉弔至是乃得歸</small>郤犫來聘且涖盟<small>公請受盟故使大夫來臨之</small>

聲伯之母不聘<small>聲伯之母叔肸之妻不聘無媒禮</small>穆姜曰吾不以妾為姒<small>昆弟之妻相謂為姒穆姜宣公夫人宣公叔肸同母昆弟</small>生聲伯而出之嫁於齊管于奚生二子而寡以歸聲伯聲伯以其外弟為大夫<small>外弟管于奚之子為魯大夫</small>而嫁其外妹於施孝叔<small>孝叔魯惠公五世孫</small>郤犫來聘求婦於聲伯聲伯奪施氏婦以與之婦人曰鳥獸猶不失儷<small>儷耦也</small>子將若何曰吾不能死亡<small>言不與郤犫婦懼能忿致禍</small>婦人遂行生二子於郤氏郤氏亡晉人歸之施氏施氏逆諸河沈其二子<small>沈之於河</small>婦人怒曰己不能庇其伉儷而亡之<small>伉敵也</small>又不能字人之孤而殺之<small>字愛也</small>將何以終遂誓施氏<small>約誓不復為之婦也傳言郤犫淫縱所以亡也</small>

**夏季孫行父如晉**

夏季文子如晉報聘且涖盟也<small>郤犫文子交盟魯晉之君其意一也故但書來盟舉重略輕</small>

---

周公楚惡惠襄之偪也<small>惠王襄王之族</small>且與伯與爭政<small>伯與周卿士</small>不勝怒而出及陽樊<small>陽樊晉地</small>王使劉子復之盟于鄄而入三日復出奔晉<small>王既復之而復出所以自絕於周為明年周公出奔傳鄄周邑</small>

---

**秋叔孫僑如如齊**

秋宣伯聘于齊以脩前好<small>鞌以前之好</small>

---

晉郤至與周爭鄇田<small>鄇溫別邑今河內懷縣西南有鄇人亭</small>王命劉康公單襄公訟諸晉郤至曰溫吾故也故不敢失<small>言溫郤氏舊邑</small>劉子單子曰昔周克商使諸侯撫封<small>各撫有其封內之地</small>蘇忿生以溫為司寇與檀伯達封于河<small>蘇忿生周武王司寇蘇公也與檀伯達俱封於河內</small>蘇氏即狄又不能於狄而奔衞<small>事在僖十年</small>襄王勞文公而賜之溫<small>在僖二十五年</small>狐氏陽氏先處之<small>狐溱陽處父先食溫地</small>而後及子若治其故則王官之邑也子安得之晉侯使郤至勿敢爭<small>傳言郤至貪所以亡</small>

---

**冬十月**

---

宋華元善於令尹子重又善於欒武子聞楚人既許晉糴茷成而使歸復命矣<small>在往年</small>冬華元如楚遂如晉合晉楚之成<small>為明年盟宋西門外張本</small>

---

秦晉為成將會于令狐晉侯先至焉秦伯不肯涉河次于王城使史顆盟晉侯于河東<small>史顆秦大夫</small>晉郤犫盟秦伯于河西<small>就盟王城</small>范文子曰是盟也何益齊盟所以質信也<small>齊一心質成也</small>會所信之始也始之不從其可質乎秦伯歸而背晉成<small>為十三年伐秦傳</small>

---

### 成十二年 <small>前五七九</small> {#-579}

**十有二年春周公出奔晉**

十二年春王使以周公之難來告<small>周公奔在前年</small>書曰周公出奔晉凡自周無出周公自出故也<small>天子無外故奔者不言出周公為王所復而自絕於周故書出以非之</small>

---

宋華元克合晉楚之成<small>終前年事</small>夏五月晉士燮會楚公子罷許偃<small>二子楚大夫</small>癸亥盟于宋西門之外曰凡晉楚無相加戎好惡同之同恤菑危備救凶患若有害楚則晉伐之在晉楚亦如之交贄往來道路無雍<small>贄幣也</small>謀其不協而討不庭<small>討背叛不來在王庭者</small>有渝此盟明神殛之<small>殛誅也</small>俾隊其師無克胙國<small>俾使也隊失也</small>鄭伯如晉聽成<small>聽猶受也晉楚既成鄭往受命</small>

**夏公會晉侯衞侯于瑣澤**<small>瑣澤地闕</small>

會于瑣澤成故也<small>晉既與楚成合諸侯以申成好</small>

---

**秋晉人敗狄于交剛**<small>交剛地闕</small>

狄人間宋之盟以侵晉而不設備秋晉人敗狄于交剛

---

晉郤至如楚聘且涖盟楚子享之子反相為地室而縣焉<small>縣鐘鼓也</small>郤至將登<small>登堂</small>金奏作於下<small>擊鐘而奏樂</small>驚而走出子反曰日云莫矣寡君須矣吾子其入也賓曰君不忘先君之好施及下臣貺之以大禮重之以備樂<small>貺賜也</small>如天之福兩君相見何以代此下臣不敢<small>言此兩君相見之禮</small>子反曰如天之福兩君相見無亦唯是一矢以相加遺焉用樂<small>言兩君戰乃相見無用此樂</small>寡君須矣吾子其入也賓曰<small>傳諸交讓得賓主辭者多曰賓主以明之</small>若讓之以一矢禍之大者其何福之為世之治也諸侯間於天子之事則相朝也<small>王事間缺則脩私好</small>於是乎有享宴之禮享以訓共儉<small>享有體薦設几而不倚爵盈而不飲肴乾而不食所以訓共儉</small>宴以示慈惠<small>宴則折俎相與共食</small>共儉以行禮而慈惠以布政政以禮成民是以息百官承事朝而不夕<small>不夕言無事</small>此公侯之所以扞城其民也<small>扞蔽也言享宴結好鄰國所以蔽扞其民</small>故詩曰赳赳武夫公侯干城<small>詩周南之風赳赳武貌干扞也言公侯之與武夫止于扞難而已</small>及其亂也諸侯貪冒侵欲不忌爭尋常以盡其民<small>八尺曰尋倍尋曰常言爭尺丈之地以相攻伐</small>略其武夫以為己腹心股肱爪牙<small>略取也言世亂則公侯制禦武夫以從己志使侵害鄰國為搏噬之用無已</small>故詩曰赳赳武夫公侯腹心<small>舉詩之正以駮亂義詩言治世則武夫能合德公侯外為扞城內制其腹心</small>天下有道則公侯能為民干城而制其腹心亂則反之<small>略其武夫以為己腹心爪牙</small>今吾子之言亂之道也不可以為法然吾子主也至敢不從遂入卒事歸以語范文子文子曰無禮必食言吾死無日矣夫<small>言晉楚不能久和必復相伐為十六年鄢陵戰張本</small>

**冬十月**

冬楚公子罷如晉聘且涖盟<small>報郤至</small>十二月晉侯及楚公子罷盟于赤棘<small>晉地</small>

---

### 成十三年 <small>前五七八</small> {#-578}

**十有三年春晉侯使郤錡來乞師**<small>將伐秦也侯伯當召兵而乞師謙辭</small>

十三年春晉侯使郤錡來乞師將事不敬<small>將事致君命</small>孟獻子曰郤氏其亡乎禮身之幹也敬身之基也郤子無基且先君之嗣卿也受命以求師將社稷是衞而惰弃君命也不亡何為<small>郤錡郤克子故曰嗣卿為十七年晉殺郤錡傳</small>

**三月公如京師**<small>伐秦道過京師因朝王</small>

三月公如京師宣伯欲賜<small>欲王賜己</small>請先使王以行人之禮禮焉<small>不加厚</small>孟獻子從王以為介而重賄之<small>介輔相威儀者獻子相公以禮故王重賜之</small>

**夏五月公自京師遂會晉侯齊侯宋公衞侯鄭伯曹伯邾人滕人伐秦**

公及諸侯朝王遂從劉康公成肅公會晉侯伐秦<small>劉康公王季子劉成二公不書兵不加秦</small>成子受脤于社不敬<small>脤宜社之肉也盛以脤器故曰脤宜出兵祭社之名</small>劉子曰吾聞之民受天地之中以生所謂命也是以有動作禮義威儀之則以定命也能者養之以福<small>養威儀以致福</small>不能者敗以取禍是故君子勤禮小人盡力勤禮莫如致敬盡力莫如敦篤敬在養神篤在守業國之大事在祀與戎祀有執膰<small>膰祭肉</small>戎有受脤神之大節也<small>交神之大節</small>今成子惰弃其命矣<small>惰則失中和之氣</small>其不反乎<small>為成肅公卒于瑕張本</small>

夏四月戊午晉侯使呂相絕秦<small>呂相魏錡子蓋口宣己命</small>曰昔逮我獻公及穆公<small>晉獻公秦穆公</small>相好勠力同心申之以盟誓重之以昏姻<small>穆公夫人獻公之女</small>天禍晉國文公如齊惠公如秦<small>辟驪姬也不言狄梁舉所恃大國</small>無祿獻公即世穆公不忘舊德俾我惠公用能奉祀于晉<small>僖十年秦納惠公</small>又不能成大勳而為韓之師<small>僖十五年秦伐晉獲惠公</small>亦悔于厥心用集我文公<small>集成也</small>是穆之成也<small>成功於晉</small>文公躬擐甲冑跋履山川<small>草行為跋</small>踰越險阻征東之諸侯虞夏商周之胤而朝諸秦則亦既報舊德矣鄭人怒君之疆埸我文公帥諸侯及秦圍鄭<small>晉自以鄭貳於楚故圍之鄭非侵秦也晉以此誣秦事在僖三十年</small>秦大夫不詢于我寡君擅及鄭盟<small>詢謀也盟者秦伯謙言大夫</small>諸侯疾之將致命于秦<small>致死命而討秦時無諸侯蓋諸侯遙致此意</small>文公恐懼綏靜諸侯秦師克還無害則是我有大造于西也<small>造成也言晉有成功於秦</small>無祿文公即世穆為不弔<small>不見弔傷</small>蔑死我君寡我襄公<small>寡弱也</small>迭我殽地奸絕我好伐我保城殄滅我費滑<small>伐保城誣之費滑滑國都於費今緱氏縣</small>散離我兄弟撓亂我同盟<small>滑晉同姓</small>傾覆我國家我襄公未忘君之舊勳<small>納文公之勳</small>而懼社稷之隕是以有殽之師<small>在僖三十三年</small>猶願赦罪于穆公<small>晉欲求解於秦</small>穆公弗聽而即楚謀我天誘其衷成王隕命<small>秦使鬭克歸楚求成事見文十四年文元年楚弒成王</small>穆公是以不克逞志于我<small>逞快也</small>穆襄即世康靈即位<small>文六年晉襄秦穆皆卒</small>康公我之自出<small>晉外甥</small>又欲闕翦我公室傾覆我社稷帥我蝥賊以來蕩搖我邊疆<small>蝥賊食禾稼蟲名謂秦納公子雍</small>我是以有令狐之役<small>在文七年</small>康猶不悛入我河曲<small>悛改也</small>伐我涑川俘我王官<small>涑水出河東聞喜縣西南至蒲坂縣入河</small>翦我羈馬我是以有河曲之戰<small>在文十二年</small>東道之不通則是康公絕我好也<small>言康公自絕故不復東通晉</small>及君之嗣也<small>君秦桓公</small>我君景公引領西望曰庶撫我乎<small>望秦撫恤晉</small>君亦不惠稱盟<small>不肯稱晉望而共盟</small>利吾有狄難<small>謂晉滅潞氏時</small>入我河縣焚我箕郜芟夷我農功<small>夷傷也</small>虔劉我邊垂<small>虔劉皆殺也</small>我是以有輔氏之聚<small>聚衆也在宣十五年</small>君亦悔禍之延<small>延長也</small>而欲儌福于先君獻穆<small>晉獻秦穆</small>使伯車來命我景公<small>伯車秦桓公子</small>曰吾與女同好弃惡復脩舊德以追念前勳言誓未就景公即世我寡君是以有令狐之會<small>令狐會在十一年申厲公之命宜言寡人稱君誤也</small>君又不祥<small>祥善也</small>背弃盟誓白狄及君同州<small>及與也</small>君之仇讎而我昏姻也<small>季隗廧咎如赤狄之女也白狄伐而獲之納諸文公</small>君來賜命曰吾與女伐狄寡君不敢顧昏姻畏君之威而受命于吏君有二心於狄曰晉將伐女狄應且憎是用告我<small>言狄雖應答秦而心實憎秦無信</small>楚人惡君之二三其德也亦來告我曰秦背令狐之盟而來求盟于我昭告昊天上帝秦三公楚三王<small>三公穆康共三王成穆莊</small>曰余雖與晉出入<small>出入猶往來</small>余唯利是視不穀惡其無成德是用宣之以懲不壹諸侯備聞此言斯是用痛心疾首暱就寡人<small>疾亦痛也暱親也</small>寡人帥以聽命唯好是求君若惠顧諸侯矜哀寡人而賜之盟則寡人之願也其承寧諸侯以退<small>承君之意以寧靜諸侯</small>豈敢儌亂<small>儌要也</small>君若不施大惠寡人不佞其不能以諸侯退矣敢盡布之執事俾執事實圖利之<small>俾使也</small>

秦桓公既與晉厲公為令狐之盟而又召狄與楚欲道以伐晉諸侯是以睦於晉<small>晉辭多誣秦故傳據此三事以正秦罪</small>晉欒書將中軍荀庚佐之<small>庚代荀首</small>士燮將上軍<small>代荀庚</small>郤錡佐之<small>代士燮</small>韓厥將下軍<small>代郤錡</small>荀罃佐之<small>代趙同</small>趙旃將新軍<small>代韓厥</small>郤至佐之<small>代趙括</small>郤毅御戎欒鍼為右<small>郤毅郤至弟欒鍼欒書子</small>孟獻子曰晉帥乘和師必有大功<small>帥軍帥乘車士</small>五月丁亥晉師以諸侯之師及秦師戰于麻隧秦師敗績獲秦成差及不更女父<small>不更秦爵戰敗績不書以為晉直秦曲則韓役書戰時公在師復不須告克獲有功亦無所諱蓋經文闕漏傳文獨存</small>

**曹伯盧卒于師**<small>五同盟</small>

曹宣公卒于師師遂濟涇及侯麗而還<small>涇水出安定東南經扶風京兆高陸縣入渭也</small>迓晉侯于新楚<small>迓迎也既戰晉侯止新楚故師還過迎之麻隧侯麗新楚皆秦地</small>成肅公卒于瑕<small>終劉子之言瑕晉地</small>

---

六月丁卯夜鄭公子班自訾求入于大宮不能殺子印子羽<small>訾鄭地大宮鄭祖廟十年班出奔許今欲還為亂子印子羽皆穆公子</small>反軍于市己巳子駟帥國人盟于大宮<small>子駟穆公子</small>遂從而盡焚之<small>焚燒也</small>殺子如子駹孫叔孫知<small>子如公子班子駹班弟孫叔子如子孫知子駹子</small>

---

**秋七月公至自伐秦**<small>無傳</small>

---

**冬葬曹宣公**

曹人使公子負芻守使公子欣時逆曹伯之喪<small>二子皆曹宣公庶子</small>秋負芻殺其大子而自立也<small>宣公大子</small>諸侯乃請討之晉人以其役之勞請俟他年冬葬曹宣公既葬子臧將亡<small>子臧公子欣時</small>國人皆將從之<small>不義負芻故</small>成公乃懼<small>成公負芻</small>告罪且請焉<small>請留子臧</small>乃反而致其邑<small>還邑於成公為十五年執曹伯傳</small>

---

### 成十四年 <small>前五七七</small> {#-577}

**十有四年春王正月莒子朱卒**<small>無傳九年盟于蒲</small>

---

**夏衞孫林父自晉歸于衞**<small>晉納之故曰歸</small>

十四年春衞侯如晉晉侯強見孫林父焉<small>林父以七年奔晉強見欲歸之</small>定公不可夏衞侯既歸晉侯使郤犫送孫林父而見之衞侯欲辭定姜曰不可<small>定姜定公夫人</small>是先君宗卿之嗣也<small>同姓之卿</small>大國又以為請不許將亡雖惡之不猶愈於亡乎君其忍之<small>違大國必見伐故亡</small>安民而宥宗卿不亦可乎衞侯見而復之<small>復林父位</small>

衞侯饗苦成叔<small>成叔郤犫</small>甯惠子相<small>相佐禮惠子甯殖</small>苦成叔傲甯子曰苦成家其亡乎古之為享食也以觀威儀省禍福也故詩曰兕觵其觩旨酒思柔<small>詩小雅言君子好禮飲酒皆思柔德雖設兕觵觩然不用以兕角為觵所以罰不敬觩陳設之貌</small>彼交匪傲萬福來求<small>彼之交於事而不惰傲乃萬福之所求</small>今夫子傲取禍之道也<small>為十七年郤氏亡</small>

---

**秋叔孫僑如如齊逆女**<small>成公逆夫人最為得禮而經無納幣者文闕絕也</small>

秋宣伯如齊逆女稱族尊君命也

---

**鄭公子喜帥師伐許**

八月鄭子罕伐許敗焉<small>為許所敗</small>戊戌鄭伯復伐許庚子入其郛<small>郛郭也</small>許人平以叔申之封<small>四年鄭公孫申疆許田許人敗之不得定其封疆今許以是所封田求和於鄭</small>

---

**九月僑如以夫人婦姜氏至自齊**

九月僑如以夫人婦姜氏至自齊舍族尊夫人也<small>舍族謂不稱叔孫</small>故君子曰春秋之稱微而顯<small>辭微而義顯</small>志而晦<small>志記也晦亦微也謂約言以記事事敘而文微</small>婉而成章<small>婉曲也謂屈曲其辭有所辟諱以示大順而成篇章</small>盡而不汙<small>謂直言其事盡其事實無所汙曲</small>懲惡而勸善<small>善名必書惡名不滅所以為懲勸</small>非聖人誰能脩之<small>脩史策成此五者</small>

---

**冬十月庚寅衞侯臧卒**<small>五同盟</small>

衞侯有疾使孔成子甯惠子立敬姒之子衎以為大子<small>成子孔達之孫敬姒定公妾衎獻公</small>冬十月衞定公卒夫人姜氏既哭而息見大子之不哀也不內酌飲歎曰是夫也將不唯衞國之敗其必始於未亡人<small>定姜言獻公行無禮必從己始下言暴妾使余是也</small>烏呼天禍衞國也夫吾不獲鱄也使主社稷<small>鱄衎之母弟</small>大夫聞之無不聳懼孫文子自是不敢舍其重器於衞<small>寶器</small>盡寘諸戚<small>寘置也戚孫氏邑</small>而甚善晉大夫<small>備亂起欲以為援為襄十四年衞侯出奔傳</small>

---

**秦伯卒**<small>無傳二年大夫盟於蜀而不赴以名例在隱七年</small>

---

### 成十五年 <small>前五七六</small> {#-576}

**十有五年春王二月葬衞定公**<small>無傳</small>

---

**三月乙巳仲嬰齊卒**<small>無傳襄仲子公孫歸父弟宣十八年逐東門氏既而又使嬰齊紹其後曰仲氏</small>

---

**癸丑公會晉侯衞侯鄭伯曹伯宋世子成齊國佐邾人同盟于戚晉侯執曹伯歸于京師**<small>不稱人以執者曹伯罪不及民歸之京師禮也</small>

十五年春會于戚討曹成公也<small>討其殺大子而自立事在十三年</small>執而歸諸京師書曰晉侯執曹伯不及其民也<small>惡不及民</small>凡君不道於其民諸侯討而執之則曰某人執某侯<small>稱人示衆所欲執</small>不然則否<small>謂身犯不義者</small>諸侯將見子臧於王而立之子臧辭曰前志有之曰聖達節<small>聖人應天命不拘常禮</small>次守節<small>謂賢者</small>下失節<small>愚者妄動</small>為君非吾節也雖不能聖敢失守乎遂逃奔宋

**公至自會**<small>無傳</small>

---

**夏六月宋公固卒**<small>四同盟</small>

夏六月宋共公卒<small>為下宋亂起</small>

---

**楚子伐鄭**

楚將北師<small>侵鄭衞</small>子囊曰新與晉盟而背之無乃不可乎子反曰敵利則進何盟之有<small>晉楚盟在十二年子囊莊王子公子貞</small>申叔時老矣在申<small>老歸本邑</small>聞之曰子反必不免信以守禮禮以庇身信禮之亡欲免得乎<small>言不得免</small>楚子侵鄭及暴隧遂侵衞及首止鄭子罕侵楚取新石<small>新石楚邑</small>欒武子欲報楚韓獻子曰無庸<small>庸用也</small>使重其罪民將叛之<small>背盟數戰罪也</small>無民孰戰<small>為明年晉敗楚於鄢陵傳</small>

---

**秋八月庚辰葬宋共公<small>三月而葬速</small>宋華元出奔晉**

秋八月葬宋共公於是華元為右師魚石為左師蕩澤為司馬<small>蕩澤公孫壽之孫</small>華喜為司徒<small>華父督之玄孫</small>公孫師為司城<small>莊公孫</small>向為人為大司寇鱗朱為少司寇<small>鱗矔孫</small>向帶為大宰魚府為少宰蕩澤弱公室殺公子肥<small>輕公室以為弱故殺其枝黨肥文公子</small>華元曰我為右師君臣之訓師所司也今公室卑而不能正<small>不能討蕩澤</small>吾罪大矣不能治官敢賴寵乎乃出奔晉

**宋華元自晉歸于宋**<small>華元欲挾晉以自重故以外納告</small>宋殺其大夫山<small>不書氏明背其族</small>

二華戴族也<small>華元華喜</small>司城莊族也六官者皆桓族也<small>魚石蕩澤向為人鱗朱向帶魚府皆出桓公</small>魚石將止華元魚府曰右師反必討是無桓氏也<small>恐華元還討蕩澤并及六族</small>魚石曰右師苟獲反雖許之討必不敢<small>言畏桓族強</small>且多大功國人與之不反懼桓氏之無祀於宋也<small>華元大功克合晉楚之成劫子反以免宋圍</small>右師討猶有戌在<small>向戌桓公曾孫言其賢華元必不討</small>桓氏雖亡必偏<small>偏不盡</small>魚石自止華元于河上請討許之乃反使華喜公孫師帥國人攻蕩氏殺子山<small>喜師非桓族故使攻之</small>書曰宋殺其大夫山言背其族也<small>蕩氏宋公族還害公室故去族以示其罪</small>

**宋魚石出奔楚**<small>公子目夷之曾孫</small>

魚石向為人鱗朱向帶魚府出舍於睢上<small>睢水名五大夫畏同族罪及將出奔</small>華元使止之不可冬十月華元自止之不可乃反<small>五子不止華元還</small>魚府曰今不從不得入矣<small>不得復入宋</small>右師視速而言疾有異志焉若不我納今將馳矣登丘而望之則馳騁而從之<small>五子亦馳逐之</small>則決睢澨<small>澨水涯決壞也</small>閉門登陴矣左師二司寇二宰遂出奔楚<small>四大夫不書獨魚石告</small>華元使向戌為左師老佐為司馬樂裔為司寇以靖國人<small>老佐戴公五世孫</small>

---

晉三郤害伯宗譖而殺之及欒弗忌<small>欒弗忌晉賢大夫</small>伯州犂奔楚<small>伯宗子</small>韓獻子曰郤氏其不免乎善人天地之紀也而驟絕之不亡何待<small>既殺伯宗又及弗忌故曰驟也為十七年晉殺三郤傳</small>初伯宗每朝其妻必戒之曰盜憎主人民惡其上子好直言必及於難<small>傳見雖婦人之言不可廢</small>

---

**冬十有一月叔孫僑如會晉士燮齊高無咎宋華元衞孫林父鄭公子鰌邾人會吳于鍾離**<small>吳夷未嘗與中國會今始來通晉帥諸侯大夫而會之故殊會明本非同好鍾離楚邑淮南縣</small>

十一月會吳于鍾離始通吳也<small>始與中國接</small>

---

**許遷于葉**<small>許畏鄭南依楚故以自遷為文葉今南陽葉縣也</small>

許靈公畏偪于鄭請遷于楚辛丑楚公子申遷許于葉

### 成十六年 <small>前五七五</small> {#-575}

十六年春楚子自武城使公子成以汝陰之田求成于鄭<small>汝水之南近鄭地</small>鄭叛晉子駟從楚子盟于武城<small>為晉伐鄭起</small>

---

**十有六年春王正月雨木冰**<small>無傳記寒過節冰封著樹</small>

---

**夏四月辛未滕子卒**<small>不書名未同盟</small>

夏四月滕文公卒

---

**鄭公子喜帥師侵宋**<small>喜穆公子子罕也</small>

鄭子罕伐宋<small>滕宋之與國鄭因滕有喪而伐宋故傳舉滕侯卒侵伐經傳異文經從告傳言實他皆放此</small>宋將鉏樂懼敗諸汋陂<small>敗鄭師也樂懼戴公六世孫將鉏樂氏族</small>退舍於夫渠不儆<small>宋師不儆備</small>鄭人覆之敗諸汋陵獲將鉏樂懼宋恃勝也<small>汋陂夫渠汋陵皆宋地</small>

---

**六月丙寅朔日有食之**<small>無傳</small>

---

衞侯伐鄭至于鳴鴈為晉故也<small>鳴鴈在陳留雍丘縣西北</small>

**晉侯使欒黶來乞師**<small>將伐鄭黶欒書子</small>

晉侯將伐鄭范文子曰若逞吾願諸侯皆叛晉可以逞<small>逞快也晉厲公無道三郤驕故欲使諸侯叛冀其懼而思德</small>若唯鄭叛晉國之憂可立俟也欒武子曰不可以當吾世而失諸侯必伐鄭乃興師欒書將中軍士燮佐之<small>代荀庚</small>郤錡將上軍<small>代士燮</small>荀偃佐之<small>代郤錡偃荀庚子</small>韓厥將下軍郤至佐新軍荀罃居守<small>荀罃下軍佐於是郤犫代趙旃將新軍新上下軍罷矣</small>郤犫如衞遂如齊皆乞師焉欒黶來乞師孟獻子曰有勝矣<small>卑讓有禮故知其將勝楚</small>戊寅晉師起

鄭人聞有晉師使告于楚姚句耳與往<small>句耳鄭大夫與往非使也為先歸張本</small>楚子救鄭司馬將中軍<small>子反</small>令尹將左<small>子重</small>右尹子辛將右<small>公子壬夫</small>過申子反入見申叔時<small>叔時老在申</small>曰師其何如對曰德刑詳義禮信戰之器也<small>器猶用也</small>德以施惠刑以正邪詳以事神義以建利禮以順時信以守物民生厚而德正<small>財足則思無邪</small>用利而事節<small>動不失利則事得其節</small>時順而物成<small>羣生得所</small>上下和睦周旋不逆<small>動順理</small>求無不具<small>下應上</small>各知其極<small>無二心</small>故詩曰立我烝民莫匪爾極<small>烝衆也極中也詩頌言先王立其衆民無不得中正</small>是以神降之福時無災害民生敦厖和同以聽<small>敦厚厖大也</small>莫不盡力以從上命致死以補其闕<small>闕戰死者</small>此戰之所由克也今楚內弃其民<small>不施惠</small>而外絕其好<small>義不建利</small>瀆齊盟<small>不詳事神</small>而食話言<small>信不守物</small>奸時以動<small>禮不順時周四月今二月妨農業</small>而疲民以逞<small>刑不正邪而苟快意</small>民不知信進退罪也人恤所厎其誰致死<small>厎至也</small>子其勉之吾不復見子矣<small>言其必敗不反</small>姚句耳先歸子駟問焉對曰其行速過險而不整速則失志<small>不思慮也</small>不整喪列志失列喪將何以戰楚懼不可用也

**甲午晦晉侯及楚子鄭伯戰于鄢陵楚子鄭師敗績**<small>楚師未大崩楚子傷目而退故曰楚子敗績鄢陵鄭地今屬潁川郡</small>

五月晉師濟河聞楚師將至范文子欲反曰我偽逃楚可以紓憂<small>紓緩也</small>夫合諸侯非吾所能也以遺能者我若羣臣輯睦以事君多矣武子曰不可六月晉楚遇於鄢陵范文子不欲戰郤至曰韓之戰惠公不振旅<small>衆散敗也在僖十五年</small>箕之役先軫不反命<small>死於狄也在僖三十三年</small>邲之師荀伯不復從<small>荀林父奔走不復故道在宣十二年</small>皆晉之恥也子亦見先君之事矣<small>見先君成敗之事</small>今我辟楚又益恥也文子曰吾先君之亟戰也有故<small>亟數也</small>秦狄齊楚皆彊不盡力子孫將弱今三彊服矣<small>齊秦狄</small>敵楚而已唯聖人能外內無患自非聖人外寧必有內憂<small>驕亢則憂患生也</small>盍釋楚以為外懼乎

甲午晦楚晨壓晉軍而陳<small>壓笮其未備</small>軍吏患之范匄趨進<small>匄士燮子</small>曰塞井夷竈陳於軍中而疏行首<small>疏行首者當陳前決開營壘為戰道</small>晉楚唯天所授何患焉文子執戈逐之曰國之存亡天也童子何知焉欒書曰楚師輕窕固壘而待之三日必退退而擊之必獲勝焉郤至曰楚有六間不可失也其二卿相惡<small>子重子反</small>王卒以舊<small>罷老不代</small>鄭陳而不整<small>不整列</small>蠻軍而不陳<small>蠻夷從楚者不結陳</small>陳不違晦<small>晦月終陰之盡故兵家以為忌</small>在陳而嚻<small>嚻喧嘩也</small>合而加嚻<small>陳合宜靜而益有聲</small>各顧其後莫有鬭心<small>人恤其所厎</small>舊不必良以犯天忌我必克之

楚子登巢車以望晉軍<small>巢車車上為櫓</small>子重使大宰伯州犂侍于王後<small>州犂晉伯宗子前年奔楚</small>王曰騁而左右何也<small>騁走也</small>曰召軍吏也皆聚於中軍矣曰合謀也張幕矣曰虔卜於先君也<small>虔敬也</small>徹幕矣曰將發命也甚嚻且塵上矣曰將塞井夷竈而為行也<small>夷平也</small>皆乘矣左右執兵而下矣曰聽誓也<small>左將帥右車右</small>戰乎曰未可知也乘而左右皆下矣曰戰禱也<small>禱請於鬼神</small>伯州犂以公卒告王<small>公晉侯</small>苗賁皇在晉侯之側亦以王卒告<small>賁皇楚鬭椒子宣四年奔晉</small>皆曰國士在且厚不可當也<small>晉侯左右皆以伯州犂在楚知晉之情且謂楚衆多故憚合戰與苗賁皇意異</small>苗賁皇言於晉侯曰楚之良在其中軍王族而已請分良以擊其左右而三軍萃於王卒<small>萃集也</small>必大敗之公筮之史曰吉其卦遇復<small>震下坤上復無變</small>曰南國蹙射其元王中厥目<small>此卜者辭也復陽長之卦陽氣起子南行推陰故曰南國蹙也南國勢蹙則離受其咎離為諸侯又為目陽氣激南飛矢之象故曰射其元王中厥目</small>國蹙王傷不敗何待公從之<small>從其言而戰</small>

有淖於前<small>淖泥也</small>乃皆左右相違於淖<small>違辟也</small>步毅御晉厲公欒鍼為右<small>步毅即郤毅</small>彭名御楚共王潘黨為右石首御鄭成公唐苟為右欒范以其族夾公行<small>二族強故在公左右</small>陷於淖欒書將載晉侯鍼曰書退國有大任焉得專之<small>在君前故子名其父大任謂元帥之職</small>且侵官冒也<small>載公為侵官</small>失官慢也<small>去將而御失官也</small>離局姦也<small>遠其部曲為離局</small>有三罪焉不可犯也乃掀公以出於淖<small>掀舉也</small>

癸巳潘尪之黨與養由基蹲甲而射之徹七札焉<small>黨潘尪之子蹲聚也一發達七札言其能陷堅</small>以示王曰君有二臣如此何憂於戰<small>二子以射夸王</small>王怒曰大辱國<small>賤其不尚知謀</small>詰朝爾射死藝<small>言女以射自多必當以藝死也詰朝猶明朝是戰日</small>呂錡夢射月中之退入於泥<small>呂錡魏錡</small>占之曰姬姓日也<small>周世姬姓尊</small>異姓月也<small>異姓卑</small>必楚王也射而中之退入於泥亦必死矣<small>錡自入泥亦死象</small>及戰射共王中目王召養由基與之兩矢使射呂錡中項伏弢<small>弢弓衣</small>以一矢復命<small>言一發而中</small>

郤至三遇楚子之卒見楚子必下免冑而趨風<small>疾如風</small>楚子使工尹襄問之以弓<small>問遺也</small>曰方事之殷也<small>殷盛也</small>有韎韋之跗注君子也<small>韎赤色跗注戎服若袴而屬於跗與袴連</small>識見不穀而趨無乃傷乎<small>恐其傷</small>郤至見客免冑承命曰君之外臣至從寡君之戎事以君之靈間蒙甲冑<small>間猶近也</small>不敢拜命<small>介者不拜</small>敢告不寧君命之辱<small>以君辱賜命故不敢自安</small>為事之故敢肅使者<small>言君辱命來問以有軍事不得答故肅使者肅手至地若今撎</small>三肅使者而退

晉韓厥從鄭伯<small>從逐也</small>其御杜溷羅曰速從之其御屢顧不在馬可及也韓厥曰不可以再辱國君乃止<small>二年鞌戰韓厥已辱齊侯</small>郤至從鄭伯其右茀翰胡曰諜輅之余從之乘而俘以下<small>欲遣輕兵單進以距鄭伯車前而自後登其車以執之</small>郤至曰傷國君有刑亦止石首曰衞懿公唯不去其旗是以敗於熒乃內旌於弢中<small>熒戰在閔二年</small>唐苟謂石首曰子在君側敗者壹大我不如子子以君免我請止乃死<small>敗者壹大謂軍大崩也言石首亦君之親臣而執御與車右不同故首當御君以退己當死戰</small>

楚師薄於險<small>薄迫也</small>叔山冉謂養由基曰雖君有命為國故子必射<small>王有死藝命</small>乃射再發盡殪叔山冉搏人以投中車折軾晉師乃止<small>言二子皆有過人之能</small>囚楚公子茷<small>為郤至見譖張本</small>

欒鍼見子重之旌請曰楚人謂夫旌子重之麾也彼其子重也日臣之使於楚也子重問晉國之勇臣對曰好以衆整曰又何如<small>又問其餘</small>臣對曰好以暇<small>暇間暇</small>今兩國治戎行人不使不可謂整臨事而食言不可謂暇<small>食好整之言</small>請攝飲焉<small>攝持也持飲往飲子重</small>公許之使行人執榼承飲造于子重<small>承奉也</small>曰寡君乏使使鍼御持矛<small>御侍也</small>是以不得犒從者使某攝飲子重曰夫子嘗與吾言於楚必是故也不亦識乎<small>知其以往言好暇故致飲</small>受而飲之免使者而復鼓<small>免脫也</small>旦而戰見星未已

子反命軍吏察夷傷<small>夷亦傷也</small>補卒乘<small>補死亡</small>繕甲兵<small>繕治也</small>展車馬<small>展陳也</small>雞鳴而食唯命是聽<small>復欲戰</small>晉人患之苗賁皇徇曰蒐乘補卒<small>蒐閱也</small>秣馬利兵<small>秣穀馬也</small>脩陳固列<small>固堅也</small>蓐食申禱<small>申重也</small>明日復戰乃逸楚囚<small>逸縱也</small>王聞之召子反謀穀陽豎獻飲於子反子反醉而不能見<small>穀陽子反內豎</small>王曰天敗楚也夫余不可以待乃宵遁

晉入楚軍三日穀<small>食楚粟三日也</small>范文子立於戎馬之前曰君幼諸臣不佞<small>佞才也</small>何以及此君其戒之<small>戒勿驕</small>周書曰惟命不于常有德之謂<small>周書康誥言勝無常命惟德是與</small>

**楚殺其大夫公子側**<small>側子反背盟無禮卒以敗師故書名</small>

楚師還及瑕<small>瑕楚地</small>王使謂子反曰先大夫之覆師徒者君不在<small>謂子玉敗城濮時王不在軍</small>子無以為過不穀之罪也子反再拜稽首曰君賜臣死死且不朽<small>王引過亦所以責子反</small>臣之卒實奔臣之罪也子重使謂子反曰初隕師徒者而亦聞之矣盍圖之<small>聞子玉自殺終二卿相惡</small>對曰雖微先大夫有之大夫命側側敢不義<small>言以義命己不敢不受</small>側亡君師敢忘其死王使止之弗及而卒

戰之日齊國佐高無咎至于師<small>無咎高固子</small>衞侯出于衞公出于壞隤<small>壞隤魯邑齊衞皆後非獨魯明晉以僑如故不見公</small>宣伯通於穆姜<small>穆姜成公母</small>欲去季孟而取其室<small>季文子孟獻子</small>將行穆姜送公而使逐二子公以晉難告<small>會晉伐鄭</small>曰請反而聽命姜怒公子偃公子鉏趨過<small>二子公庶弟</small>指之曰女不可是皆君也<small>言欲廢公更立君</small>公待於壞隤申宮儆備<small>申勑宮備</small>設守而後行是以後<small>後晉楚戰期</small>使孟獻子守于公宮

**秋公會晉侯齊侯衞侯宋華元邾人于沙隨**<small>沙隨宋地梁國寧陵縣北有沙隨亭</small>不見公<small>不及鄢陵戰故不諱者恥輕於執止</small>

秋會于沙隨謀伐鄭也<small>鄭猶未服</small>宣伯使告郤犫曰魯侯待于壞隤以待勝者<small>觀晉楚之勝負</small>郤犫將新軍且為公族大夫以主東諸侯<small>主齊魯之屬</small>取貨于宣伯而訴公于晉侯<small>訴譖也</small>晉侯不見公

**公至自會**<small>無傳</small>

---

曹人請于晉曰自我先君宣公即世<small>在十三年</small>國人曰若之何憂猶未弭<small>弭息也既葬國人皆將從子臧所謂憂未息</small>而又討我寡君<small>前年晉侯執曹伯</small>以亡曹國社稷之鎮公子<small>謂子臧逃奔宋</small>是大泯曹也<small>泯滅也</small>先君無乃有罪乎<small>言今君無罪而見討得無以先君故</small>若有罪則君列諸會矣<small>諸侯雖有篡弒之罪侯伯已與之會則不復討前年會于戚曹伯在列盟畢乃執之故曹人以為無罪</small>君唯不遺德刑<small>遺失也</small>以伯諸侯豈獨遺諸敝邑敢私布之<small>為曹伯歸不以名告傳</small>

---

**公會尹子晉侯齊國佐邾人伐鄭**<small>尹子王卿士子爵</small>

七月公會尹武公及諸侯伐鄭將行姜又命公如初<small>復欲使公逐季孟</small>公又申守而行諸侯之師次于鄭西我師次于督揚不敢過鄭<small>督揚鄭東地</small>子叔聲伯使叔孫豹請逆于晉師<small>豹叔孫僑如弟也僑如於是遂作亂豹因奔齊</small>為食於鄭郊師逆以至<small>聲伯戒叔孫以必須所逆晉師至乃食</small>聲伯四日不食以待之食使者<small>使者豹之介</small>而後食<small>言其忠也</small>諸侯遷于制田<small>熒陽宛陵縣東有制澤</small>知武子佐下軍<small>武子荀罃</small>以諸侯之師侵陳至于鳴鹿<small>陳國武平縣西南有鹿邑</small>遂侵蔡未反<small>侵陳蔡不書公不與</small>諸侯遷于潁上戊午鄭子罕宵軍之宋齊衞皆失軍<small>將主與軍相失宋衞不書後也</small>

---

**曹伯歸自京師**<small>為晉侯所赦故書歸諸侯歸國或書名或不書名或言歸自某或言自某歸傳無義例從告辭</small>

曹人復請于晉晉侯謂子臧反吾歸而君<small>以曹人重子臧故</small>子臧反曹伯歸<small>子臧自宋還</small>子臧盡致其邑與卿而不出<small>不出仕</small>

---

**九月晉人執季孫行父舍之于苕丘**<small>苕丘晉地舍之苕丘明不以歸不稱行人非使人</small>

宣伯使告郤犫曰魯之有季孟猶晉之有欒范也政令於是乎成今其謀曰晉政多門不可從也<small>政不由君</small>寧事齊楚有亡而已蔑從晉矣<small>蔑無也</small>若欲得志於魯請止行父而殺之<small>行父季文子也</small>我斃蔑也<small>蔑孟獻子時留守公宮</small>而事晉蔑有貳矣魯不貳小國必睦不然歸必叛矣九月晉人執季文子于苕丘公還待于鄆<small>鄆魯西邑東郡廩丘縣東有鄆城</small>使子叔聲伯請季孫于晉郤犫曰苟去仲孫蔑而止季孫行父吾與子國親於公室<small>親魯甚於晉公室</small>對曰僑如之情子必聞之矣<small>聞其淫慝情</small>若去蔑與行父是大弃魯國而罪寡君也若猶不弃而惠儌周公之福使寡君得事晉君則夫二人者魯國社稷之臣也若朝亡之魯必夕亡以魯之密邇仇讎<small>仇讎謂齊楚</small>亡而為讎治之何及<small>言魯屬齊楚則還為晉讎</small>郤犫曰吾為子請邑對曰嬰齊魯之常隸也<small>隸賤官</small>敢介大國以求厚焉<small>介因也</small>承寡君之命以請<small>承奉也</small>若得所請吾子之賜多矣又何求范文子謂欒武子曰季孫於魯相二君矣<small>二君宣成</small>妾不衣帛馬不食粟可不謂忠乎信讒慝而弃忠良若諸侯何子叔嬰齊奉君命無私<small>不受郤犫請邑</small>謀國家不貳<small>謂四日不食以堅事晉</small>圖其身不忘其君<small>辭邑不食皆先君而後身</small>若虛其請是弃善人也子其圖之乃許魯平赦季孫

**冬十月乙亥叔孫僑如出奔齊**<small>公未歸命國人逐之</small>十有二月乙丑季孫行父及晉郤犫盟于扈<small>晉許魯平故盟</small>

冬十月出叔孫僑如而盟之僑如奔齊<small>諸大夫共盟以僑如為戒</small>十二月季孫及郤犫盟于扈

**公至自會**<small>無傳伐而以會致史異文</small>乙酉刺公子偃<small>魯殺大夫皆言刺義取於周禮三刺之法</small>

歸刺公子偃<small>偃與鉏俱為姜所指而獨殺偃偃與謀</small>召叔孫豹于齊而立之<small>近此七月聲伯使豹請逆於晉聞魯人將討僑如豹乃辟其難先奔齊生二子而魯乃召之故襄二年豹始見經傳於此因言其終</small>齊聲孟子通僑如<small>聲孟子齊靈公母宋女</small>使立於高國之間<small>位比二卿</small>僑如曰不可以再罪奔衞亦間於卿<small>傳亦終言僑如之佞</small>

---

晉侯使郤至獻楚捷于周與單襄公語驟稱其伐<small>伐功也</small>單子語諸大夫曰溫季其亡乎<small>溫季郤至</small>位於七人之下<small>佐新軍位在八</small>而求掩其上<small>稱己之伐掩上功</small>怨之所聚亂之本也多怨而階亂何以在位<small>怨為亂階</small>夏書曰怨豈在明不見是圖<small>逸書也不見細微也</small>將慎其細也今而明之其可乎<small>言郤至顯稱己功所以明怨咎</small>

---

### 成十七年 <small>前五七四</small> {#-574}

**十有七年春衞北宮括帥師侵鄭**<small>括成公曾孫</small>

十七年春王正月鄭子駟侵晉虛滑<small>虛滑晉二邑滑故滑國為秦所滅時屬晉後屬周</small>衞北宮括救晉侵鄭至于高氏<small>不書救以侵告高氏在陽翟縣西南</small>夏五月鄭大子髡頑侯獳為質於楚<small>侯獳鄭大夫</small>楚公子成公子寅戍鄭

**夏公會尹子單子晉侯齊侯宋公衞侯曹伯邾人伐鄭**<small>晉未能服鄭故假天子威周使二卿會之晉為兵主而猶先尹單尊王命也單伯稱子蓋降爵</small>

公會尹武公單襄公及諸侯伐鄭自戲童至于曲洧<small>今新汲縣治曲洧城臨洧水</small>

晉范文子反自鄢陵<small>前年鄢陵戰還</small>使其祝宗祈死<small>祝宗主祭祀祈禱者</small>曰君驕侈而克敵是天益其疾也難將作矣愛我者唯祝我使我速死無及於難范氏之福也六月戊辰士燮卒<small>傳言厲公無道故賢臣憂懼因禱自裁</small>

**六月乙酉同盟于柯陵**<small>柯陵鄭西地</small>

乙酉同盟于柯陵尋戚之盟也<small>戚盟在十五年</small>楚子重救鄭師于首止諸侯還<small>畏楚強</small>

**秋公至自會**<small>無傳</small>

---

**齊高無咎出奔莒**

齊慶克通于聲孟子與婦人蒙衣乘輦而入于閎<small>慶克慶封父蒙衣亦為婦人服與婦人相冒閎巷門</small>鮑牽見之以告國武子<small>鮑牽鮑叔牙曾孫</small>武子召慶克而謂之慶克久不出<small>慙臥於家夫人所以怪之</small>而告夫人曰國子謫我<small>謫譴責也</small>夫人怒國子相靈公以會<small>會伐鄭</small>高鮑處守<small>高無咎鮑牽</small>及還將至閉門而索客<small>蒐索備姦人</small>孟子訴之曰高鮑將不納君而立公子角國子知之<small>角頃公子</small>秋七月壬寅刖鮑牽而逐高無咎無咎奔莒高弱以盧叛<small>弱無咎子盧高氏邑</small>齊人來召鮑國而立之<small>國牽之弟文子</small>初鮑國去鮑氏而來為施孝叔臣施氏卜宰匡句須吉<small>卜立家宰</small>施氏之宰有百室之邑與匡句須邑使為宰以讓鮑國而致邑焉施孝叔曰子實吉對曰能與忠良吉孰大焉鮑國相施氏忠故齊人取以為鮑氏後仲尼曰鮑莊子之知不如葵葵猶能衞其足<small>葵傾葉向日以蔽其根言鮑牽居亂不能危行言孫</small>

---

**九月辛丑用郊**<small>無傳九月郊祭非禮明矣書用郊從史文</small>

---

**晉侯使荀罃來乞師**<small>無傳將伐鄭</small>冬公會單子晉侯宋公衞侯曹伯齊人邾人伐鄭<small>鄭猶未服故</small>

冬諸侯伐鄭<small>前夏未得志故</small>十月庚午圍鄭楚公子申救鄭師于汝上十一月諸侯還<small>不書圍畏楚救不成圍而還</small>

**十有一月公至自伐鄭**<small>無傳</small>

---

**壬申公孫嬰卒于貍脤**<small>十一月無壬申日誤也貍脤闕</small>

初聲伯夢涉洹<small>洹水出汲郡林慮縣東北至魏郡長樂縣入清水</small>或與己瓊瑰食之<small>瓊玉瑰珠也食珠玉含象</small>泣而為瓊瑰盈其懷<small>淚下化為珠玉滿其懷</small>從而歌之曰濟洹之水贈我以瓊瑰歸乎歸乎瓊瑰盈吾懷乎<small>從就也夢中為此歌</small>懼不敢占也還自鄭壬申至于貍脤而占之曰余恐死故不敢占也今衆繁而從余三年矣無傷也言之之莫而卒<small>繁猶多也傳戒數占夢</small>

---

**十有二月丁巳朔日有食之**<small>無傳</small>

---

**邾子貜且卒**<small>無傳五同盟</small>

---

齊侯使崔杼為大夫使慶克佐之帥師圍盧<small>討高弱</small>國佐從諸侯圍鄭以難請而歸<small>請於諸侯</small>遂如盧師殺慶克以穀叛<small>疾克淫亂故殺之</small>齊侯與之盟于徐關而復之十二月盧降使國勝告難于晉待命于清<small>勝國佐子使以高氏難告晉齊欲討國佐故留其子於外清陽平樂縣是為明年殺國佐傳</small>

---

**晉殺其大夫郤錡郤犫郤至**

晉厲公侈多外嬖<small>外嬖愛幸大夫</small>反自鄢陵欲盡去羣大夫而立其左右<small>終如士燮言</small>胥童以胥克之廢也怨郤氏<small>童胥克之子宣八年郤缺廢胥克</small>而嬖於厲公郤錡奪夷陽五田五亦嬖於厲公郤犫與長魚矯爭田執而梏之<small>梏械也</small>與其父母妻子同一轅<small>繫之車轅</small>既矯亦嬖於厲公欒書怨郤至以其不從己而敗楚師也欲廢之<small>鄢陵戰欒書欲固壘郤至言楚有六間以取勝也</small>使楚公子茷告公曰此戰也郤至實召寡君<small>鄢陵戰晉囚公子茷以歸</small>以東師之未至也<small>齊魯衞之師</small>與軍帥之不具也曰此必敗<small>荀罃佐下軍居守郤犫將新軍乞師故言不具</small>吾因奉孫周以事君<small>孫周晉襄公曾孫悼公君楚王也</small>公告欒書書曰其有焉不然豈其死之不恤而受敵使乎<small>謂鄢陵戰時楚子問郤至以弓</small>君盍嘗使諸周而察之<small>嘗試也</small>郤至聘于周欒書使孫周見之公使覘之信<small>覘伺也</small>遂怨郤至厲公田與婦人先殺而飲酒後使大夫殺<small>傳言厲公無道先婦人而後卿佐</small>郤至奉豕<small>進之於公</small>寺人孟張奪之<small>寺人奄士</small>郤至射而殺之公曰季子欺余<small>季子郤至公反以為郤至奪孟張豕</small>

厲公將作難胥童曰必先三郤族大多怨去大族不偪<small>不偪公室</small>敵多怨有庸<small>討多怨者易有功</small>公曰然郤氏聞之郤錡欲攻公曰雖死君必危郤至曰人所以立信知勇也信不叛君知不害民勇不作亂失茲三者其誰與我死而多怨將安用之<small>言俱死無用多其怨咎</small>君實有臣而殺之其謂君何我之有罪吾死後矣若殺不辜將失其民欲安得乎<small>言不得安君位</small>待命而已受君之祿是以聚黨有黨而爭命<small>爭死命</small>罪孰大焉<small>傳言郤至無反心</small>壬午胥童夷羊五帥甲八百將攻郤氏<small>八百人</small>長魚矯請無用衆公使清沸魋助之<small>沸魋亦嬖人</small>抽戈結衽<small>衽裳際</small>而偽訟者<small>偽與清沸魋訟</small>三郤將謀於榭<small>榭講武堂</small>矯以戈殺駒伯苦成叔於其位<small>位所坐處也駒伯郤錡苦成叔郤犫</small>溫季曰逃威也遂趨<small>郤至本意欲稟君命而死今矯等不以君命而來故欲逃凶賊為害故曰威言可畏也或曰威當為藏</small>矯及諸其車以戈殺之皆尸諸朝<small>陳其尸於朝</small>

胥童以甲劫欒書中行偃於朝矯曰不殺二子憂必及君公曰一朝而尸三卿余不忍益也對曰人將忍君<small>人謂書與偃</small>臣聞亂在外為姦在內為軌御姦以德<small>德綏遠</small>御軌以刑<small>刑治近</small>不施而殺不可謂德臣偪而不討不可謂刑德刑不立姦軌並至臣請行遂出奔狄<small>行去也</small>公使辭於二子<small>辭謝書與偃</small>曰寡人有討於郤氏郤氏既伏其辜矣大夫無辱其復職位<small>胥童劫而執之故云辱</small>皆再拜稽首曰君討有罪而免臣於死君之惠也二臣雖死敢忘君德乃皆歸公使胥童為卿公遊于匠麗氏<small>匠麗嬖大夫家</small>欒書中行偃遂執公焉召士匄士匄辭<small>辭不往</small>召韓厥韓厥辭曰昔吾畜於趙氏孟姬之讒吾能違兵<small>畜養也違去也韓厥少為趙盾所待養及孟姬之亂晉將討趙氏而厥去其兵示不與黨言此者明己無所偏助孟姬亂在八年</small>古人有言曰殺老牛莫之敢尸而況君乎二三子不能事君焉用厥也<small>尸主也</small>

---

**楚人滅舒庸**

舒庸人以楚師之敗也<small>敗於鄢陵舒庸東夷國</small>道吳人圍巢伐駕圍釐虺<small>巢駕釐虺楚四邑</small>遂恃吳而不設備楚公子橐師襲舒庸滅之

---

### 成十八年 <small>前五七三</small> {#-573}

**十有八年春王正月晉殺其大夫胥童**<small>傳在前年經在今春從告</small>

閏月乙卯晦欒書中行偃殺胥童<small>以其劫己故</small>民不與郤氏胥童道君為亂故皆書曰晉殺其大夫<small>厲公以私欲殺三郤而三郤死不以無罪書書偃以家怨害胥童而胥童受國討文明郤氏失民胥童道亂宜其為國戮</small>

**庚申晉弒其君州蒲**<small>不稱臣君無道</small>

十八年春王正月庚申晉欒書中行偃使程滑弒厲公<small>程滑晉大夫</small>葬之于翼東門之外以車一乘<small>言不以君禮葬諸侯葬車七乘</small>使荀罃士魴逆周子于京師而立之<small>悼公周</small>生十四年矣大夫逆于清原周子曰孤始願不及此雖及此豈非天乎<small>言有命</small>抑人之求君使出命也立而不從將安用君二三子用我今日否亦今日共而從君神之所福也<small>傳言其少有才所以能自固</small>對曰羣臣之願也敢不唯命是聽庚午盟而入<small>與諸大夫盟</small>館于伯子同氏<small>晉大夫家館舍也</small>辛巳朝于武宮<small>武宮曲沃始命君</small>逐不臣者七人<small>夷羊五之屬</small>周子有兄而無慧不能辨菽麥故不可立<small>菽大豆也豆麥殊形易別故以為癡者之候不慧蓋世所謂白癡</small>

---

**齊殺其大夫國佐**<small>國武子</small>

齊為慶氏之難<small>前年國佐殺慶克</small>故甲申晦齊侯使士華免以戈殺國佐于內宮之朝<small>華免齊大夫內宮夫人宮</small>師逃于夫人之宮<small>伏兵內宮恐不勝</small>書曰齊殺其大夫國佐弃命專殺以穀叛故也<small>國佐本疾淫亂殺慶克齊以是討之嫌其罪不及死故傳明言其三罪</small>使清人殺國勝<small>勝國佐子前年待命于清者</small>國弱來奔<small>弱勝之弟</small>王湫奔萊<small>湫國佐黨</small>慶封為大夫慶佐為司寇<small>封佐皆慶克子</small>既齊侯反國弱使嗣國氏禮也<small>佐之罪不及不祀</small>

---

二月乙酉朔晉悼公即位于朝<small>朝廟五日而即位也厲公殺絕故悼公不以嗣子居喪</small>始命百官<small>始為政</small>施舍已責<small>施恩惠舍勞役止逋責</small>逮鰥寡<small>惠及微</small>振廢滯<small>起舊德</small>匡乏困救災患<small>匡亦救也</small>禁淫慝薄賦斂宥罪戾<small>宥寬也</small>節器用<small>節省也</small>時用民<small>使民以時</small>欲無犯時<small>不縱私欲</small>使魏相士魴魏頡趙武為卿<small>相魏錡子魴士會子頡魏顆子武趙朔子此四人其父祖皆有勞於晉國</small>荀家荀會欒黶韓無忌為公族大夫使訓卿之子弟共儉孝弟<small>無忌韓厥子</small>使士渥濁為大傅使脩范武子之法<small>渥濁士貞子武子為景公大傅</small>右行辛為司空使脩士蒍之法<small>辛將右行因以為氏士蒍獻公司空也</small>弁糾御戎校正屬焉<small>弁糾欒糾也校正主馬官</small>使訓諸御知義<small>戎士尚節義</small>荀賓為右司士屬焉<small>司士車右之官</small>使訓勇力之士時使<small>勇力皆車右也勇力多不順命故訓之以共時之使</small>卿無共御立軍尉以攝之<small>省卿戎御令軍尉攝御而已</small>祁奚為中軍尉羊舌職佐之魏絳為司馬<small>魏犫子也</small>張老為候奄鐸遏寇為上軍尉籍偃為之司馬<small>偃籍談父為上軍司馬</small>使訓卒乘親以聽命<small>相親以聽上命</small>程鄭為乘馬御六騶屬焉使訓羣騶知禮<small>程鄭荀氏別族乘馬御乘車之僕也六騶六閑之騶周禮諸侯有六閑馬乘車尚禮容故訓羣騶使知禮</small>凡六官之長皆民譽也<small>大國三卿晉時置六卿為軍帥故揔舉六官則知羣官無非其人</small>舉不失職官不易方<small>官守其業無相踰易</small>爵不踰德<small>量德授爵</small>師不陵正旅不偪師<small>正軍將命卿也師二千五百人之帥也旅五百人之帥也言上下有禮不相陵偪</small>民無謗言所以復霸也<small>此以上通言悼公所行未必皆在即位之年</small>

**公如晉**

公如晉朝嗣君也

---

**夏楚子鄭伯伐宋宋魚石復入于彭城**<small>傳例曰以惡入也彭城宋邑今彭城縣</small>

夏六月鄭伯侵宋及曹門外<small>曹門宋城門</small>遂會楚子伐宋取朝郟楚子辛鄭皇辰侵城郜取幽丘同伐彭城<small>朝郟城郜幽丘皆宋邑</small>納宋魚石向為人鱗朱向帶魚府焉<small>五子以十五年出奔楚獨書魚石為帥告</small>以三百乘戍之而還書曰復入<small>惡其依阻大國以兵威還故書復入</small>凡去其國國逆而立之曰入<small>謂本無位紹繼而立</small>復其位曰復歸<small>亦國逆</small>諸侯納之曰歸<small>謂諸侯以言語告請而納之有位無位皆曰歸</small>以惡曰復入<small>謂身為戎首稱兵入伐害國殄民者也此四條所以明外內之援辨逆順之辭通君臣取國有家之大例</small>宋人患之西鉏吾曰何也<small>西鉏吾宋大夫</small>若楚人與吾同惡以德於我吾固事之也不敢貳矣<small>惡謂魚石</small>大國無厭鄙我猶憾<small>言己事之則以我為鄙邑猶恨不足此吾患也</small>不然而收吾憎使贊其政<small>謂不同惡魚石而用之使佐政</small>以間吾釁亦吾患也今將崇諸侯之姦而披其地<small>崇長也謂楚今取彭城以封魚石披猶分也</small>以塞夷庚<small>夷庚吳晉往來之要道楚封魚石於彭城欲以絕吳晉之道</small>逞姦而攜服毒諸侯而懼吳晉<small>隔吳晉之道故懼攜離也</small>吾庸多矣非吾憂也且事晉何為晉必恤之<small>言宋常事晉何為顧有此患難</small>

---

**公至自晉晉侯使士匄來聘**

公至自晉晉范宣子來聘且拜朝也<small>拜謝公朝</small>君子謂晉於是乎有禮<small>有卑讓之禮</small>

---

**秋杞伯來朝**

秋杞桓公來朝勞公且問晉故公以晉君語之<small>語其德政</small>杞伯於是驟朝于晉而請為昏<small>為平公不徹樂張本</small>

---

七月宋老佐華喜圍彭城老佐卒焉<small>言所以不克彭城</small>

---

**八月邾子來朝**

八月邾宣公來朝即位而來見也

---

**築鹿囿**<small>築墻為鹿苑</small>

築鹿囿書不時也<small>非土功時</small>

---

**己丑公薨于路寢**

己丑公薨于路寢言道也<small>在路寢得君薨之道</small>

---

**冬楚人鄭人侵宋**<small>子重先遣輕軍侵宋故稱人而不言伐</small>

冬十一月楚子重救彭城伐宋<small>使偏師與鄭人侵宋子重為後鎮</small>宋華元如晉告急韓獻子為政<small>於是欒書卒韓厥代將中軍</small>曰欲求得人必先勤之<small>勤恤其急</small>成霸安疆自宋始矣晉侯師于台谷以救宋<small>台谷地闕</small>遇楚師於靡角之谷楚師還<small>畏晉強也靡角宋地</small>

**晉侯使士魴來乞師**

晉士魴來乞師<small>將救宋</small>季文子問師數於臧武仲<small>武仲宣叔之子</small>對曰伐鄭之役知伯實來下軍之佐也<small>知伯荀罃</small>今彘季亦佐下軍<small>彘季士魴</small>如伐鄭可也<small>伐鄭在十七年</small>事大國無失班爵而加敬焉禮也從之<small>從武仲言</small>

**十有二月仲孫蔑會晉侯宋公衞侯邾子齊崔杼同盟于虛朾**<small>虛朾地闕</small>

十二月孟獻子會于虛朾謀救宋也宋人辭諸侯而請師以圍彭城<small>不敢煩諸侯故但請其師為襄元年圍彭城傳</small>孟獻子請于諸侯而先歸會葬

---

**丁未葬我君成公**

丁未葬我君成公書順也<small>薨于路寢五月而葬國家安靜世適承嗣故曰書順也</small>