---
title: "襄公第九"
subtitle: "572-542"
date: 2019-09-14T20:06:48+08:00
draft: false
weight: 709
js:
    - /js/toc.js
    - /js/commentary.js
---


### 襄元年 <small>前五七二</small> {#-572}

**元年春王正月，公即位。**<small>無傳。於是公年四歲。</small>

---

**仲孫蔑會晉欒黶、宋華元、衞甯殖、曹人、莒人、邾人、滕人、薛人，圍宋彭城。**<small>魯與謀於虛朾而書會者，稟命霸主，非匹敵故。</small>

元年春己亥，圍宋彭城，<small>下有二月，則此己亥為正月，正月無己亥，日誤。</small>非宋地，追書也，<small>[成十八年](../08/#-573)楚取彭城，以封魚石，故曰非宋地。夫子治春秋，追書，繫之宋。</small>於是為宋討魚石，故稱宋，且不登叛人也，<small>登，成也。不與其專邑叛君，故使彭城還繫宋。</small>謂之宋志。<small>稱宋，亦以成宋志。</small>彭城降晉，晉人以宋五大夫在彭城者歸，寘諸瓠丘。<small>彭城降不書，賤略之。瓠丘，晉地，河東東垣縣東南有瓠丘。五大夫，魚石、向為人、鱗朱、向帶、魚府。</small>

齊人不會彭城，晉人以為討。二月，齊大子光為質於晉。<small>光，齊靈公大子。</small>

---

**夏，晉韓厥帥師伐鄭。**

夏五月，晉韓厥、荀偃帥諸侯之師伐鄭，入其郛，<small>荀偃不書，非元帥。</small>敗其徒兵於洧上。<small>徒兵，步兵。洧水出密縣東南，至長平入潁。</small>

**仲孫蔑會齊崔杼、曹人、邾人、杞人，次于鄫。**<small>鄫，鄭地，在陳留襄邑縣東南。書次，兵不加鄭，次鄫以待晉師。</small>

於是東諸侯之師次于鄫，以待晉師。<small>齊、魯、曹、邾、杞。</small>晉師自鄭以鄫之師侵楚焦夷，及陳，<small>於是孟獻子自鄫先歸，不與侵陳楚，故不書。</small>晉侯、衞侯次于戚，以為之援。<small>為韓厥援。</small>

**秋，楚公子壬夫帥師侵宋。**

秋，楚子辛救鄭，侵宋呂、留。<small>呂留二縣，今屬彭城郡。</small>鄭子然侵宋，取犬丘。<small>譙國酇縣東北有犬丘城。迂迴，疑。</small>

---

**九月辛酉，天王崩。**<small>無傳。辛酉，九月十五日。</small>

---

**邾子來朝。冬，衞侯使公孫剽來聘。**<small>剽，子叔黑背子。</small>**晉侯使荀罃來聘。**<small>冬者，十月初也。王崩赴未至，皆未聞喪，故各得行朝聘之禮，而傳善之。</small>

九月，邾子來朝，禮也。<small>邾宣公。</small>冬，衞子叔、晉知武子來聘，禮也。凡諸侯即位，小國朝之，<small>小事大。</small>大國聘焉，<small>大字小。</small>以繼好結信，謀事補闕，禮之大者也。<small>闕，猶過也。禮以安國家、利民人為大。</small>

---

### 襄二年 <small>前五七一</small> {#-571}

**二年春王正月，葬簡王。**<small>無傳。五月而葬，速。</small>

---

**鄭師伐宋。**<small>書伐，從告。</small>

二年春，鄭師侵宋，楚令也。<small>以彭城故。</small>

---

齊侯伐萊，萊人使正輿子賂夙沙衞，以索馬牛皆百匹，<small>夙沙衞，齊寺人。索，簡擇好者。</small>齊師乃還。君子是以知齊靈公之為靈也。<small>謚法，亂而不損曰靈，言謚應其行。</small>

---

**夏五月庚寅，夫人姜氏薨。**

夏，齊姜薨。初，穆姜使擇美檟，<small>檟，梓之屬。</small>以自為櫬與頌琴，<small>櫬，棺也。頌琴，琴名，猶言雅琴。皆欲以送終。</small>季文子取以葬。君子曰：「非禮也！禮無所逆，婦養姑者也，虧姑以成婦，逆莫大焉！<small>穆姜，成公母。齊姜，成公婦。</small>詩曰『其惟哲人，告之話言，順德之行』，<small>詩大雅。哲，知也。話，善也。言知者行事無不順。</small>季孫於是為不哲矣！<small>言逆德。</small>且姜氏，君之妣也，<small>襄公適母，故曰君之妣。</small>詩曰『為酒為醴，烝畀祖妣，以洽百禮，降福孔偕』。」<small>詩周頌。烝，進也。畀，與也。偕，徧也。言敬事祖妣，則鬼神降福，季孫葬姜氏不以禮，是不敬祖妣。</small>

齊侯使諸姜宗婦來送葬，<small>宗婦，同姓大夫之婦。婦人越疆送葬，非禮。</small>召萊子，萊子不會，故晏弱城東陽以偪之。<small>為[六年](#-567)滅萊傳。東陽，齊竟上邑。</small>

---

**六月庚辰，鄭伯睔卒。**<small>未與襄同盟而赴以名。庚辰七月九日，書六月，經誤。</small>

鄭成公疾，子駟請息肩於晉，<small>欲辟楚役，以負擔喻。</small>公曰：「楚君以鄭故，親集矢於其目，<small>謂鄢陵戰，晉射楚王目。</small>非異人任，寡人也，<small>言楚子任此患，不為他人，蓋在己。</small>若背之，是弃力與言，其誰暱我？<small>言，盟誓之言。</small>免寡人，唯二三子！」秋七月庚辰，鄭伯睔卒。於是子罕當國，<small>攝君事。</small>子駟為政，<small>為政卿，</small>子國為司馬。

**晉師、宋師、衞甯殖侵鄭。**<small>宋雖非卿，師重，故敘衞上。</small>

晉師侵鄭，<small>晉伐喪，非禮。</small>諸大夫欲從晉，子駟曰：「官命未改。」<small>成公未葬，嗣君未免喪，故言未改，不欲違先君意。</small>

**秋七月，仲孫蔑會晉荀罃、宋華元、衞孫林父、曹人、邾人于戚。**

會于戚，謀鄭故也。<small>鄭久叛晉，謀討之。</small>孟獻子曰：「請城虎牢以偪鄭。」<small>虎牢，舊鄭邑，今屬晉。</small>知武子曰：「善！鄫之會，吾子聞崔子之言，今不來矣！<small>[元年](#-572)孟獻子與齊崔杼次于鄫，崔杼有不服晉之言，獻子以告知武子。</small>滕、薛、小邾之不至，皆齊故也，<small>三國，齊之屬。</small>寡君之憂不唯鄭，<small>言復憂齊叛。</small>罃將復於寡君，而請於齊，<small>以城事白晉君，而請齊會之，欲以觀齊志。</small>得請而告，吾子之功也，<small>得請，謂齊人應命，告諸侯會築虎牢。</small>若不得請，事將在齊，<small>將伐齊。</small>吾子之請，諸侯之福也，<small>城虎牢，足以服鄭、息征伐。</small>豈唯寡君賴之？」<small>傳言荀罃能用善謀。</small>

---

**己丑，葬我小君齊姜。**<small>齊，謚也。三月而葬，速。</small>

---

**叔孫豹如宋。**<small>豹於此始自齊還為卿。</small>

穆叔聘于宋，通嗣君也。

---

**冬，仲孫蔑會晉荀罃、齊崔杼、宋華元、衞孫林父、曹人、邾人、滕人、薛人、小邾人于戚，遂城虎牢。**<small>以偪鄭。</small>

冬，復會于戚。齊崔武子及滕、薛、小邾之大夫皆會，知武子之言故也。<small>武子言事將在齊，齊人懼，帥小國而會之。</small>遂城虎牢，鄭人乃成。<small>如孟獻子之謀。</small>

---

**楚殺其大夫公子申。**

楚公子申為右司馬，多受小國之賂，以偪子重、子辛，<small>偪奪其權勢。</small>楚人殺之，故書曰「楚殺其大夫公子申」。<small>言所以致國討之文。</small>

---

### 襄三年 <small>前五七〇</small> {#-570}

**三年春，楚公子嬰齊帥師伐吳。**

三年春，楚子重伐吳，為簡之師，<small>簡，選練。</small>克鳩茲，至于衡山。<small>鳩茲，吳邑，在丹陽無湖縣東，今皐夷也。衡山，在吳興烏程縣南。</small>使鄧廖帥組甲三百、被練三千，<small>組甲、被練皆戰備也。組甲，漆甲成組文。被練，練袍。</small>以侵吳，吳人要而擊之，獲鄧廖，其能免者，組甲八十、被練三百而已。子重歸，既飲至三日，吳人伐楚，取駕。駕，良邑也，鄧廖，亦楚之良也，君子謂子重於是役也，所獲不如所亡。<small>當時君子。</small>楚人以是咎子重，子重病之，遂遇心疾而卒。<small>憂恚故成心疾。</small>

---

**公如晉。**

公如晉，始朝也。<small>公即位而朝。</small>

**夏四月壬戌，公及晉侯盟于長樗。**<small>晉侯出其國都，與公盟于外。</small>

夏，盟於長樗，孟獻子相公稽首，<small>相儀也。稽首，首至地。</small>知武子曰：「天子在而君辱稽首，寡君懼矣。」<small>稽首，事天子之禮。</small>孟獻子曰：「以敝邑介在東表，密邇仇讎，<small>仇讎，謂齊楚與晉爭。</small>寡君將君是望，敢不稽首？」<small>傳言獻子能固事盟主。</small>

**公至自晉。**<small>無傳。不以長樗至，本非會。</small>

---

晉為鄭服故，且欲脩吳好，<small>鄭服在前年。</small>將合諸侯，使士匄告于齊曰：「寡君使匄，以歲之不易，不虞之不戒，寡君願與一二兄弟相見，<small>不易，多難也。虞，度也。戒，備也。列國之君相謂兄弟。</small>以謀不協，請君臨之，使匄乞盟。」齊侯欲勿許，而難為不協，乃盟於耏外。<small>與士匄盟。耏，水名。</small>

祁奚請老，<small>老，致仕。</small>晉侯問嗣焉，<small>嗣，續其職者。</small>稱解狐，其讎也，將立之而卒，<small>解狐卒。</small>又問焉，對曰：「午也可。」<small>午，祁奚子。</small>於是羊舌職死矣，晉侯曰：「孰可以代之？」對曰：「赤也可。」<small>赤，職之子伯華。</small>於是使祁午為中軍尉，羊舌赤佐之。<small>各代其父。</small>君子謂祁奚於是能舉善矣！稱其讎，不為諂，立其子，不為比，舉其偏，不為黨，<small>諂，媚也。偏，屬也。</small>商書曰「無偏無黨，王道蕩蕩」，<small>商書洪範也。蕩蕩，平正無私。</small>其祁奚之謂矣！解狐得舉，<small>未得位，故曰得舉。</small>祁午得位，伯華得官，建一官而三物成，<small>一官，軍尉。物，事也。</small>能舉善也夫！唯善故能舉其類，詩云「惟其有之，是以似之」，祁奚有焉。<small>詩小雅，言唯有德之人能舉似己者。</small>

**六月，公會單子、晉侯、宋公、衞侯、鄭伯、莒子、邾子、齊世子光，己未，同盟于雞澤。**<small>雞澤，在廣平曲梁縣西南。周靈王新即位，使王官伯出，與諸侯盟，以安王室，故無譏。</small>

六月，公會單頃公及諸侯，己未，同盟于雞澤。<small>單頃公，王卿士。</small>晉侯使荀會逆吳子于淮上，吳子不至。<small>道遠多難。</small>

**陳侯使袁僑如會。**<small>陳疾楚政，而來屬晉，本非召會而自來，故言如會。</small>**戊寅，叔孫豹及諸侯之大夫及陳袁僑盟。**<small>諸侯既盟，袁僑乃至，故使大夫別與之盟。言諸侯之大夫，則在雞澤之諸侯也。殊袁僑者，明諸侯大夫所以盟，盟袁僑也。據傳，盟在秋，長歷推戊寅七月十三日，經誤。</small>

楚子辛為令尹，侵欲於小國，陳成公使袁僑如會求成，<small>患楚侵欲。袁僑，濤塗四世孫。</small>晉侯使和組父告于諸侯。<small>告陳服。</small>秋，叔孫豹及諸侯之大夫及陳袁僑盟，陳請服也。<small>其君不來，使大夫盟之，匹敵之宜。</small>

**秋，公至自會。**<small>無傳。</small>

晉侯之弟揚干亂行於曲梁，<small>行，陳次。</small>魏絳戮其僕，<small>僕，御也。</small>晉侯怒，謂羊舌赤曰：「合諸侯，以為榮也，揚干為戮，何辱如之？必殺魏絳，無失也。」對曰：「絳無貳志，事君不辟難，有罪不逃刑，其將來辭，何辱命焉？」言終，魏絳至，授僕人書，<small>僕人，晉侯御僕。</small>將伏劒，士魴、張老止之，公讀其書，曰：「日君乏使，使臣斯司馬，<small>斯，此也。</small>臣聞師衆以順為武，<small>順莫敢違。</small>軍事有死無犯為敬，<small>守官行法，雖死不敢有違。</small>君合諸侯，臣敢不敬？君師不武，執事不敬，罪莫大焉！臣懼其死，以及揚干，無所逃罪，<small>懼自犯不武、不敬之罪。</small>不能致訓，至於用鉞，<small>用鉞，斬揚干之僕。</small>臣之罪重，敢有不從以怒君心？<small>言不敢不從戮。</small>請歸死於司寇。」<small>致尸於司寇，使戮之。</small>公跣而出，曰：「寡人之言，親愛也，吾子之討，軍禮也，寡人有弟，弗能教訓，使干大命，寡人之過也！子無重寡人之過，<small>聽絳死為重過。</small>敢以為請。」<small>請使無死。</small>晉侯以魏絳為能以刑佐民矣，反役，與之禮食，使佐新軍，<small>羣臣旅會，今欲顯絳，故特為設禮食。</small>張老為中軍司馬，<small>代魏絳。</small>士富為候奄。<small>代張老。士富，士會別族。</small>

楚司馬公子何忌侵陳，陳叛故也。

**冬，晉荀罃帥師伐許。**

許靈公事楚，不會于雞澤，冬，晉知武子帥師伐許。

### 襄四年 <small>前五六九</small> {#-569}

四年春，楚師為陳叛故，猶在繁陽。<small>前年何忌之師侵陳，今猶未還。繁陽，楚地，在汝南鮦陽縣南。</small>韓獻子患之，言於朝曰：「文王帥殷之叛國以事紂，唯知時也，<small>知時未可爭。</small>今我易之，難哉！」<small>晉力未能服楚，受陳為非時。</small>

**四年春王三月己酉，陳侯午卒。**<small>前年大夫盟雞澤。三月無己酉，日誤。</small>

三月，陳成公卒。楚人將伐陳，聞喪乃止，<small>軍禮不伐喪。</small>陳人不聽命。<small>不聽楚命。</small>臧武仲聞之，曰：「陳不服於楚，必亡！大國行禮焉，而不服，在大猶有咎，而況小乎？」夏，楚彭名侵陳，陳無禮故也。<small>為下陳圍頓傳。</small>

---

**夏，叔孫豹如晉。**

穆叔如晉，報知武子之聘也。<small>武子聘在[元年](#-572)。</small>晉侯享之，金奏肆夏之三，不拜，<small>肆夏，樂曲名。周禮以鐘鼓奏九夏，其二曰肆夏，一名樊，三曰韶夏，一名遏，四曰納夏，一名渠。盖擊鐘而奏此三夏曲。</small>工歌文王之三，又不拜，<small>工，樂人也。文王之三，大雅之首，文王、大明、緜。</small>歌鹿鳴之三，三拜。<small>小雅之首，鹿鳴、四牡、皇皇者華。</small>韓獻子使行人子員問之，<small>行人，通使之官。</small>曰：「子以君命辱於敝邑，先君之禮，藉之以樂，以辱吾子，<small>藉，薦也。</small>吾子舍其大而重拜其細，敢問何禮也？」對曰：「三夏，天子所以享元侯也，使臣弗敢與聞，<small>元侯，牧伯。</small>文王，兩君相見之樂也，臣不敢及，<small>及，與也。文王之三皆稱文王之德，受命作周，故諸侯會同以相樂。</small>鹿鳴，君所以嘉寡君也，敢不拜嘉？<small>晉以叔孫為嘉賓，故歌鹿鳴之詩，取其「我有嘉賓」，叔孫奉君命而來，嘉叔孫乃所以嘉魯君。</small>四牡，君所以勞使臣也，敢不重拜？<small>詩言使臣乘四牡，騑騑然行不止，勤勞也。晉以叔孫來聘，故以此勞之。</small>皇皇者華，君教使臣曰『必諮於周』，<small>皇皇者華，君遣使臣之詩，言忠臣奉使，能光輝君命，如華之皇皇然，又當諮于忠信，以補己不及。忠信為周，其詩曰「周爰諮諏、周爰諮謀、周爰諮度、周爰諮詢」，言必於忠信之人諮此四事。</small>臣聞之『訪問於善為咨，<small>問善道。</small>咨親為詢，<small>問親戚之義。</small>咨禮為度，<small>問禮宜。</small>咨事為諏，<small>問政事。</small>咨難為謀』，<small>問患難。</small>臣獲五善，敢不重拜？」<small>五善，謂諮詢度諏謀。</small>

---

**秋七月戊子，夫人姒氏薨。**<small>成公妾、襄公母。姒，杞姓。</small>

秋，定姒薨，不殯于廟，無櫬，不虞。<small>櫬，親身棺。季孫以定姒本賤，既無器備，議其喪制，欲殯不過廟，又不反哭。</small>匠慶謂季文子，<small>匠慶，魯大匠。</small>曰：「子為正卿，而小君之喪不成，<small>謂如季孫所議，則為夫人禮不成。</small>不終君也！<small>慢其母，是不終事君之道。</small>君長，誰受其咎？」<small>言襄公長，將責季孫。</small>初，季孫為己樹六檟於蒲圃東門之外，<small>蒲圃，場圃名。季文子樹檟，欲自為櫬。</small>匠慶請木，<small>為定姒作櫬。</small>季孫曰：「略。」<small>不以道取為略。</small>匠慶用蒲圃之檟，季孫不御。<small>御，止也。傳言遂得成禮，故經無異文。</small>君子曰：「志所謂多行無禮，必自及也，其是之謂乎？」

---

**葬陳成公。**<small>無傳。</small>

---

**八月辛亥，葬我小君定姒。**<small>無傳。定，謚也。赴同祔姑，反哭成喪，皆以正夫人禮，母以子貴。踰月而葬，速。</small>

---

**冬，公如晉。**

冬，公如晉聽政。<small>受貢賦多少之政。</small>晉侯享公，公請屬鄫，<small>鄫，小國也，欲得使屬魯，如須句、顓臾之比，使助魯出貢賦。公時年七歲，蓋相者為之言。鄫，今琅邪鄫縣。</small>晉侯不許。孟獻子曰：「以寡君之密邇於仇讎，而願固事君，無失官命，<small>晉官徵發之命。</small>鄫無賦於司馬，<small>晉司馬又掌諸侯之賦。</small>為執事朝夕之命敝邑，敝邑褊小，闕而為罪，<small>闕，不共也。</small>寡君是以願借助焉。」<small>借鄫以自助。</small>晉侯許之。<small>為明年叔孫豹、鄫世子巫如晉傳。</small>

---

**陳人圍頓。**

楚人使頓間陳而侵伐之，故陳人圍頓。<small>間，伺間缺。</small>

---

無終子嘉父使孟樂如晉，<small>無終，山戎國名。孟樂，其使臣。</small>因魏莊子納虎豹之皮，以請和諸戎，<small>欲戎與晉和。莊子，魏絳。</small>晉侯曰：「戎狄無親而貪，不如伐之。」魏絳曰：「諸侯新服，陳新來和，將觀於我，我德則睦，否則攜貳，勞師於戎而楚伐陳，必弗能救，是弃陳也，諸華必叛！<small>諸華，中國。</small>戎，禽獸也，獲戎失華，無乃不可乎？夏訓有之，曰有窮后羿⋯⋯」<small>夏訓，夏書。有窮，國名。后，君也。羿，有窮君之號。</small>公曰：「后羿何如？」<small>怪其言不次，故問之。</small>對曰：「昔有夏之方衰也，后羿自鉏遷于窮石，因夏民以代夏政，<small>禹孫大康淫放失國，夏人立其弟仲康，仲康亦微弱，仲康卒，子相立，羿遂代相，號曰有窮。鉏，羿本國名。</small>恃其射也，<small>羿善射。</small>不脩民事而淫于原獸，<small>淫放原野。</small>弃武羅、伯因、熊髡、尨圉，<small>四子皆羿之賢臣。</small>而用寒浞，寒浞，伯明氏之讒子弟也，<small>寒國，北海平壽縣東有寒亭。伯明，其君名。</small>伯明后寒弃之，夷羿收之，<small>夷，氏。</small>信而使之，以為己相，浞行媚于內，<small>內，宮人。</small>而施賂于外，愚弄其民，<small>欺罔之。</small>而虞羿于田，<small>樂之以游田。</small>樹之詐慝，以取其國家，<small>樹，立也。</small>外內咸服，<small>信浞詐。</small>羿猶不悛，<small>悛，改也。</small>將歸自田，<small>羿獵還。</small>家衆殺而亨之，以食其子，<small>食羿子。</small>其子不忍食諸，死于窮門，<small>殺之於國門。</small>靡奔有鬲氏。<small>靡，夏遺臣事羿者。有鬲，國名，今平原鬲縣。</small>浞因羿室，<small>就其妃妾。</small>生澆及豷，恃其讒慝詐偽而不德于民，使澆用師，滅斟灌及斟尋氏，<small>二國，夏同姓諸侯，仲康之子后相所依。樂安壽光縣東南有灌亭，北海平壽縣東南有斟亭。</small>處澆于過，處豷于戈。<small>過、戈皆國名，東萊掖縣北有過鄉，戈在宋鄭之間。</small>靡自有鬲氏，收二國之燼，<small>燼，遺民。</small>以滅浞而立少康，<small>少康，夏后相之子。</small>少康滅澆于過，后杼滅豷于戈，<small>后杼，少康子。</small>有窮由是遂亡，失人故也！<small>浞因羿室，故不改有窮之號。</small>昔周辛甲之為大史也，命百官官箴王闕，<small>辛甲，周武王大史。闕，過也。使百官各為箴辭，戒王過。</small>於虞人之箴，<small>虞人，掌田獵。</small>曰『芒芒禹迹，畫為九州，<small>芒芒，遠貌。畫，分也。</small>經啟九道，<small>啟開九州之道。</small>民有寢廟，獸有茂草，各有攸處，德用不擾，<small>人神各有所歸，故德不亂。</small>在帝夷羿，冒于原獸，<small>冒，貪也。</small>忘其國恤，而思其麀牡，<small>言但念獵。</small>武不可重，<small>重，猶數也。</small>用不恢于夏家，<small>羿以好武，雖有夏家，而不能恢大之。</small>獸臣司原，敢告僕夫』，<small>獸臣，虞人。告僕夫，不敢斥尊。</small>虞箴如是，可不懲乎？」於是晉侯好田，故魏絳及之。<small>及后羿事。</small>公曰：「然則莫如和戎乎？」對曰：「和戎有五利焉！戎狄荐居，貴貨易土，<small>荐，聚也。易，猶輕也。</small>土可賈焉，一也，邊鄙不聳，民狎其野，穡人成功，二也，<small>聳懼、狎習也。</small>戎狄事晉，四鄰振動，諸侯威懷，三也，以德綏戎，師徒不勤，甲兵不頓，四也，<small>頓，壞也。</small>鑒于后羿，而用德度，<small>以后羿為鑒戒。</small>遠至邇安，五也，君其圖之。」公說，使魏絳盟諸戎，脩民事，田以時。<small>傳言晉侯能用善謀。</small>

---

冬十月，邾人、莒人伐鄫，臧紇救鄫，侵邾，敗於狐駘。<small>臧紇，武仲也。鄫屬魯，故救之。狐駘，邾地，魯國番縣東南有目台亭。</small>國人逆喪者皆髽，魯於是乎始髽。<small>髽，麻髮合結也。遭喪者多，故不能備凶服，髽而已。</small>國人誦之曰：「臧之狐裘，敗我於狐駘，<small>臧紇時服狐裘。</small>我君小子，朱儒是使，朱儒朱儒，使我敗於邾。」<small>襄公幼弱，故曰小子。臧紇短小，故曰朱儒。敗不書，魯人諱之。</small>

### 襄五年 <small>前五六八</small> {#-568}

**五年春，公至自晉。**

五年春，公至自晉。<small>公在晉既聽屬鄫，聞其見伐，遙命臧紇出救，故傳稱經公至以明之。</small>

---

王使王叔陳生愬戎于晉，<small>王叔，周卿士也。戎陵虣周室，故告愬盟主。</small>晉人執之，士魴如京師，言王叔之貳於戎也。<small>王叔反有二心於戎，失奉使之義，故晉執之。</small>

---

**夏，鄭伯使公子發來聘。**<small>發，子產父。</small>

夏，鄭子國來聘，通嗣君也。<small>鄭僖公初即位。</small>

---

**叔孫豹、鄫世子巫如晉。**<small>比魯大夫，故書「巫如晉」。</small>

穆叔覿鄫大子于晉，以成屬鄫，<small>覿，見也。前年請屬鄫，故將鄫大子巫如晉以成之。</small>書曰「叔孫豹、鄫大子巫如晉」，言比諸魯大夫也。<small>豹與巫俱受命於魯，故經不書及，比之魯大夫。</small>

---

**仲孫蔑、衞孫林父會吳于善道。**<small>魯衞俱受命於晉，故不言及。吳先在善道，二大夫往會之，故曰「會吳」。善道，地闕。</small>

吳子使壽越如晉，<small>壽越，吳大夫。</small>辭不會于雞澤之故，<small>[三年](#-570)會雞澤，吳不至，今來謝之。</small>且請聽諸侯之好。<small>更請會。</small>晉人將為之合諸侯，使魯衞先會吳，且告會期，<small>以其道遠，故使魯衞先告期。</small>故孟獻子、孫文子會吳于善道。<small>二子皆受晉命而行。</small>

---

**秋，大雩。**

秋，大雩，旱也。<small>雩，夏祭，所以祈甘雨，若旱則又脩其禮，故雖秋雩，非書過也，然經與過雩同文，是以傳每釋之曰「旱也」。雩而獲雨，故書雩而不書旱。</small>

---

**楚殺其大夫公子壬夫。**<small>書名，罪其貪。</small>

楚人討陳叛故，<small>討，治也。</small>曰「由令尹子辛實侵欲焉」，乃殺之，書曰「楚殺其大夫公子壬夫」，貪也。君子謂楚共王於是不刑！<small>陳之叛楚，罪在子辛，共王既不能素明法教，陳叛之日，又不能嚴斷威刑以謝小國，而擁其罪人，興兵致討，加禮於陳，而陳恨彌篤，乃怨而歸罪子辛，子辛之貪雖足以取死，然共王用刑為失其節，故言不刑。</small>詩曰「周道挺挺，我心扃扃，講事不令，集人來定」，<small>逸詩也。挺挺，正直也。扃扃，明察也。講，謀也。言謀事不善，當聚致賢人以定之。</small>己則無信，而殺人以逞，不亦難乎？<small>共王伐宋封魚石，背盟敗于鄢陵，殺子反、公子申及壬夫，八年之中，戮殺三卿，欲以屬諸侯，故君子以為不可。</small>夏書曰「成允成功」。<small>亦逸書也。允，信也。言信成然後有成功。</small>

---

**公會晉侯、宋公、陳侯、衞侯、鄭伯、曹伯、莒子、邾子、滕子、薛伯、齊世子光、吳人、鄫人于戚。**<small>穆叔使鄫人聽命于會，故鄫見經。不復殊吳者，吳來會于戚。</small>

九月丙午，盟于戚，會吳且命戍陳也。<small>公及其會而不書盟，非公後會，蓋不以盟告廟。</small>穆叔以屬鄫為不利，使鄫大夫聽命于會。<small>鄫近魯竟，故欲以為屬國，既而與莒有忿，魯不能救，恐致譴責，故復乞還之。傳言鄫人所以見於戚會。</small>

**公至自會。**<small>無傳。</small>

**冬，戍陳。**<small>諸侯在戚會皆受命戍陳，各還國遣戍，不復有告命，故獨書魯戍。</small>**楚公子貞帥師伐陳。**

楚子囊為令尹，<small>公子貞。</small>范宣子曰：「我喪陳矣！楚人討貳而立子囊，必改行，<small>改子辛所行。</small>而疾討陳，<small>疾，急也。</small>陳近於楚，民朝夕急，能無往乎？有陳非吾事也，無之而後可。」<small>言晉力不能及陳，故[七年](#-566)陳侯逃歸。</small>冬，諸侯戍陳。<small>備楚。</small>子囊伐陳。

**公會晉侯、宋公、衞侯、鄭伯、曹伯、齊世子光救陳。**

十一月甲午，會于城棣以救之。<small>公及救陳而不及會，故不書城棣。城棣，鄭地，陳留酸棗縣西南有棣城。</small>

**十有二月，公至自救陳。**<small>無傳。</small>

---

**辛未，季孫行父卒。**

季文子卒，大夫入斂，公在位，<small>在阼階西鄉。</small>宰庀家器為葬備，<small>庀，具也。</small>無衣帛之妾，無食粟之馬，無藏金玉，無重器備。<small>器備，謂珍寶甲兵之物。</small>君子是以知季文子之忠於公室也，相三君矣，而無私積，可不謂忠乎？

---

### 襄六年 <small>前五六七</small> {#-567}

**六年春王三月壬午，杞伯姑容卒。**

六年春，杞桓公卒，始赴以名，同盟故也。<small>杞入春秋未嘗書名，桓公三與成同盟，故赴以名。</small>

---

**夏，宋華弱來奔。**<small>華椒孫。</small>

宋華弱與樂轡少相狎，長相優，又相謗也，<small>狎，親習也。優，調戲也。</small>子蕩怒，以弓梏華弱于朝，<small>子蕩，樂轡也。張弓以貫其頸，若械之在手，故曰梏。</small>平公見之，曰：「司武而梏於朝，難以勝矣。」<small>司武，司馬。言其懦弱，不足以勝敵。</small>遂逐之。夏，宋華弱來奔。司城子罕曰：「同罪異罰，非刑也，專戮於朝，罪孰大焉？」亦逐子蕩。子蕩射子罕之門，曰：「幾日而不我從。」<small>言我射女門，女亦當以不勝任見逐。</small>子罕善之如初。<small>言子罕雖見辱，不追忿，所以得安。</small>

---

**秋，葬杞桓公。**<small>無傳。</small>

---

**滕子來朝。**

秋，滕成公來朝，始朝公也。

---

**莒人滅鄫。**

莒人滅鄫，鄫恃賂也。<small>鄫有貢賦之賂在魯，恃之而慢莒，故滅之。</small>

---

**冬，叔孫豹如邾。**

冬，穆叔如邾，聘且脩平。<small>平[四年](#-569)狐駘戰。</small>

---

**季孫宿如晉。**<small>行父之子。</small>

晉人以鄫故來討，曰：「何故亡鄫？」<small>鄫屬魯，恃賂而慢莒，魯不致力輔助，無何以還晉，尋便見滅，故晉責魯。</small>季武子如晉，見且聽命。<small>始代父為卿，見大國，且謝亡鄫，聽命受罪。</small>

---

**十有二月，齊侯滅萊。**<small>書十二月，從告。</small>

十一月，齊侯滅萊，萊恃謀也。<small>賂夙沙衞之謀也，事在[二年](#-571)。</small>於鄭子國之來聘也，四月，晏弱城東陽，而遂圍萊。<small>子國聘在[五年](#-568)。[二年](#-571)晏弱城東陽，至[五年](#-568)四月，復託治城，因遂圍萊。</small>甲寅，堙之環城，傅於堞。<small>堞，女墻也。堙，土山也。周城為土山及女墻。</small>及杞桓公卒之月，<small>此年三月。</small>乙未，王湫帥師及正輿子、棠人軍齊師，<small>王湫，故齊人，[成十八年](../08/#-573)奔萊。正輿子，萊大夫。棠，萊邑也，北海即墨縣有棠鄉。三人帥別邑兵來解圍。</small>齊師大敗之。<small>敗湫等。</small>丁未，入萊，萊共公浮柔奔棠，正輿子、王湫奔莒，莒人殺之。四月，陳無宇獻萊宗器于襄宮。<small>無宇，桓子，陳完玄孫。襄宮，齊襄公廟。</small>晏弱圍棠，十一月丙辰，而滅之，遷萊于郳，<small>遷萊子于郳國。</small>高厚、崔杼定其田。<small>定其疆界。高厚，高固子。</small>

---

### 襄七年 <small>前五六六</small> {#-566}

**七年春，郯子來朝。**

七年春，郯子來朝，始朝公也。

---

**夏四月，三卜郊，不從，乃免牲。**<small>稱牲，既卜日也，卜郊，又非禮也。</small>

夏四月，三卜郊，不從，乃免牲。孟獻子曰：「吾乃今而後知有卜筮！夫郊祀后稷，以祈農事也，<small>郊祀后稷以配天。后稷，周始祖，能播殖者。</small>是故啟蟄而郊，郊而後耕，今既耕而卜郊，宜其不從也。」<small>啟蟄，夏正建寅之月。耕，謂春分。</small>

---

**==城費。==**<small>南遺假事難而城之。</small>

南遺為費宰，<small>費，季氏邑。</small>叔仲昭伯為隧正，<small>隧正，主役徒。昭伯，叔仲惠伯之孫。</small>欲善季氏，而求媚於南遺，謂遺：「請城費，<small>使遺請城。</small>吾多與而役。」故季氏城費。<small>傳言祿去公室，季氏所以強。</small>

---

**小邾子來朝。**

小邾穆公來朝，亦始朝公也。<small>亦，郯子也。</small>

---

**~~城費。~~**

---

**秋，季孫宿如衞。**

秋，季武子如衞，報子叔之聘，且辭緩報非貳也。<small>子叔聘在[元年](#-572)。言國家多難，故不時報。</small>

---

**八月，螽。**<small>無傳。為災，故書。</small>

---

冬十月，晉韓獻子告老，公族穆子有廢疾，<small>穆子，韓厥長子，[成十八年](../08/#-573)為公族大夫。</small>將立之，<small>代厥為卿。</small>辭曰：「詩曰『豈不夙夜，謂行多露』，<small>詩言雖欲早夜而行，懼多露之濡己，義取非禮不可妄行。</small>又曰『弗躬弗親，庶民弗信』，<small>詩小雅，譏在位者不躬親政事，則庶民不奉信其命，言己有疾，不能躬親政事。</small>無忌不才，讓其可乎？請立起也！<small>無忌，穆子名。起，無忌弟，宣子也。</small>與田蘇游，而曰好仁，<small>田蘇，晉賢人。蘇言起好仁。</small>詩曰『靖共爾位，好是正直，神之聽之，介爾景福』，<small>靖，安也。介，助也。景，大也。詩小雅，言君子當思不出其位，求正直之人，與之並立，如是則神明順之，致大福也。</small>恤民為德，<small>靖共其位，所以恤民。</small>正直為正，<small>正己心。</small>正曲為直，<small>正人曲。</small>參和為仁，<small>德正直三者備，乃為仁。</small>如是則神聽之，介福降之，立之，不亦可乎？」<small>言起有此三德，故可立。</small>庚戌，使宣子朝，遂老。<small>韓厥致仕。</small>晉侯謂韓無忌仁，使掌公族大夫。<small>為之師長。</small>

---

**冬十月，衞侯使孫林父來聘，壬戌，及孫林父盟。**

衞孫文子來聘，且拜武子之言，<small>緩報非貳之言。</small>而尋孫桓子之盟，<small>盟在[成三年](../08/#-588)。</small>公登亦登，<small>禮，登階，臣後君一等。</small>叔孫穆子相，趨進曰：「諸侯之會，寡君未嘗後衞君，<small>敵體並登。</small>今吾子不後寡君，寡君未知所過，吾子其少安。」<small>安，徐也。</small>孫子無辭，亦無悛容，<small>悛，改也。</small>穆叔曰：「孫子必亡！為臣而君，過而不悛，亡之本也，詩曰『退食自公，委蛇委蛇』，<small>委蛇，順貌。詩召南，言人臣自公門入私門，無不順禮。</small>謂從者也，<small>從，順也。</small>衡而委蛇，必折。」<small>衡，橫也，橫不順道，必毀折。為[十四年](#-559)林父逐君起本。</small>

---

**楚公子貞帥師圍陳。**

楚子囊圍陳。

**十有二月，公會晉侯、宋公、陳侯、衞侯、曹伯、莒子、邾子于鄬。**<small>謀救陳。陳侯逃歸，不成救，故不書救也。鄬，鄭地。</small>

會于鄬以救之。<small>晉會諸侯。</small>

**鄭伯髡頑如會，未見諸侯，丙戌，卒于鄵。**<small>實為子駟所弒，以瘧疾赴，故不書弒。稱名，為書卒，同盟故也。如會，會於鄬也。未見諸侯，未至會所而死。鄵，鄭地。不欲再稱鄭伯，故約文上其名於會上。</small>

鄭僖公之為大子也，於[成之十六年](../08/#-575)，<small>魯成公。</small>與子罕適晉，不禮焉，又與子豐適楚，亦不禮焉，<small>子豐，穆公子。</small>及其元年朝于晉，<small>鄭僖元年，魯襄[三年](#-570)。</small>子豐欲愬諸晉而廢之，子罕止之，及將會于鄬，子駟相，又不禮焉，侍者諫，不聽，又諫，殺之，及鄵，子駟使賊夜弒僖公，而以瘧疾赴于諸侯。<small>傳言經所以不書弒。</small>簡公生五年，奉而立之。<small>僖公子。</small>

**陳侯逃歸。**<small>畏楚，逃晉而歸。</small>

陳人患楚，<small>楚圍陳故。</small>慶虎、慶寅謂楚人曰：「吾使公子黃往而執之。」<small>二慶，陳執政大夫。公子黃，哀公弟。</small>楚人從之。<small>為執黃。</small>二慶使告陳侯于會，<small>鄬之會。</small>曰：「楚人執公子黃矣，君若不來，羣臣不忍社稷宗廟，懼有二圖。」<small>背君屬楚。</small>陳侯逃歸。<small>鄬會所以不書救。</small>

---

### 襄八年 <small>前五六五</small> {#-565}

**八年春王正月，公如晉。**

八年春，公如晉，朝，且聽朝聘之數。<small>晉悼復脩霸業，故朝而稟其多少。</small>

---

**夏，葬鄭僖公。**<small>無傳。</small>

鄭羣公子以僖公之死也，謀子駟，子駟先之，夏四月庚辰，辟殺子狐、子熙、子侯、子丁，<small>辟，罪也，加罪以戮之。</small>孫擊、孫惡出奔衞。<small>二孫，子孤之子。</small>

**鄭人侵蔡，獲蔡公子燮。**<small>鄭子國稱人，刺其無故侵蔡，以生國患。燮，蔡莊公子。</small>

庚寅，鄭子國、子耳侵蔡，獲蔡司馬公子燮。<small>鄭侵蔡，欲以求媚於晉。子耳，子良之子。不言敗，唯以獲告。</small>鄭人皆喜，唯子產不順，<small>子產，子國子。不順衆而喜。</small>曰：「小國無文德，而有武功，禍莫大焉！楚人來討，能勿從乎？從之，晉師必至，晉楚伐鄭，自今鄭國，不四五年，弗得寧矣。」子國怒之，曰：「爾何知？國有大命，而有正卿，童子言焉，將為戮矣。」<small>大命，起師行軍之命。</small>

---

**季孫宿會晉侯、鄭伯、齊人、宋人、衞人、邾人于邢丘。**<small>時公在晉，晉悼難勞諸侯，唯使大夫聽命，故季孫在會而公先歸。</small>

五月甲辰，會于邢丘，以命朝聘之數，使諸侯之大夫聽命，季孫宿、齊高厚、宋向戌、衞甯殖、邾大夫會之。<small>晉難重煩諸侯，故使大夫聽命。</small>鄭伯獻捷于會，故親聽命。<small>獻蔡捷也。</small>大夫不書，尊晉侯也。<small>晉悼復文襄之業，制朝聘之節，儉而有禮，德義可尊，故退諸侯大夫以崇之。</small>

**公至自晉。**<small>無傳。</small>

---

**莒人伐我東鄙。**

莒人伐我東鄙，以疆鄫田。<small>莒既滅鄫，魯侵其西界，故伐魯東鄙，以正其封疆。</small>

---

**秋九月，大雩。**

秋九月，大雩，旱也。

---

**冬，楚公子貞帥師伐鄭。**

冬，楚子囊伐鄭，討其侵蔡也，子駟、子國、子耳欲從楚，子孔、子蟜、子展欲待晉。<small>待晉來救。子孔，穆公子。子蟜，子游子。子展，子罕子。</small>子駟曰：「周詩有之，曰『俟河之清，人壽幾何，<small>逸詩也，言人壽促而河清遲，喻晉之不可待。</small>兆云詢多，職競作羅』，<small>兆卜、詢謀也，職，主也。言既卜且謀多，則競作羅網之難，無成功。</small>謀之多族，民之多違，<small>族，家也。</small>事滋無成，<small>滋，益也。</small>民急矣，姑從楚以紓吾民！晉師至，吾又從之，敬共幣帛，以待來者，小國之道也！犧牲玉帛，待於二竟，<small>二竟，晉楚界上。</small>以待彊者，而庇民焉，寇不為害，民不罷病，不亦可乎？」子展曰：「小所以事大，信也，小國無信，兵亂日至，亡無日矣！五會之信，<small>謂[三年](#-570)會雞澤，[五年](#-568)會戚、又會城棣，[七年](#-566)會鄬，[八年](#-565)會邢丘。</small>今將背之，雖楚救我，將安用之？<small>言失信得楚，不足貴。</small>親我無成，<small>晉親鄭。</small>鄙我是欲，<small>楚欲以鄭為鄙邑，而反欲與成。</small>不可從也！<small>言子駟不可從。</small>不如待晉，晉君方明，四軍無闕，八卿和睦，必不弃鄭！<small>四軍，謂上中下新軍也。軍有二卿。</small>楚師遼遠，糧食將盡，必將速歸，何患焉？舍之聞之，<small>舍之，子展名。</small>杖莫如信，完守以老楚，杖信以待晉，不亦可乎？」子駟曰：「詩云『謀夫孔多，是用不集，<small>詩小雅。孔，甚也。集，就也。言人欲為政，是非相亂而不成。</small>發言盈庭，誰敢執其咎，<small>言謀者多，若有不善，無適受其咎。</small>如匪行邁謀，是用不得于道』，<small>匪，彼也。行邁謀，謀於路人也。不得于道，衆無適從。</small>請從楚，騑也受其咎。」<small>騑，子駟名。</small>乃及楚平。

使王子伯駢告于晉，<small>伯駢，鄭大夫。</small>曰：「君命敝邑『脩而車賦，儆而師徒，以討亂略』，蔡人不從，敝邑之人不敢寧處，悉索敝賦，<small>索，盡也。</small>以討于蔡，獲司馬燮，獻于邢丘，今楚來討，曰『女何故稱兵于蔡』，<small>稱，舉也。</small>焚我郊保，<small>郭外曰郊。保，守也。</small>馮陵我城郭，<small>馮，迫也。</small>敝邑之衆，夫婦男女，不皇啟處，以相救也，<small>皇，暇也。啟，跪也。</small>翦焉傾覆，無所控告，<small>翦，盡也。控，引也。</small>民死亡者，非其父兄，即其子弟，夫人愁痛，<small>夫人，猶人人也。</small>不知所庇，民知窮困，而受盟于楚，孤也與其二三臣不能禁止，<small>孤，鄭伯。</small>不敢不告。」知武子使行人子員對之曰：「君有楚命，<small>見討之命。</small>亦不使一个行李告于寡君，<small>一个，獨使也。行李，行人也。</small>而即安于楚，君之所欲也，誰敢違君？寡君將帥諸侯以見于城下，唯君圖之。」<small>為明年晉伐鄭傳。</small>

**晉侯使士匄來聘。**

晉范宣子來聘，且拜公之辱，<small>謝公此春朝。</small>告將用師于鄭。公享之，宣子賦摽有梅，<small>摽有梅，詩召南。摽，落也。梅盛極則落，詩人以興女色盛則有衰，衆士求之，宜及其時，宣子欲魯及時共討鄭，取其汲汲相赴。</small>季武子曰：「誰敢哉？<small>言誰敢不從命。</small>今譬於草木，寡君在君，君之臭味也，<small>言同類。</small>歡以承命，何時之有？」<small>遲速無時。</small>武子賦角弓。<small>角弓，詩小雅，取其兄弟昏姻無相遠也。</small>賓將出，武子賦彤弓，<small>彤弓，天子賜有功諸侯之詩，欲使晉君繼文之業，復受彤弓於王。</small>宣子曰：「城濮之役，<small>在[僖二十八年](../05/#-632)。</small>我先君文公獻功于衡雍，受彤弓于襄王，以為子孫藏，<small>藏之以示子孫。</small>匄也先君守官之嗣也，敢不承命。」<small>言己嗣其父祖，為先君守官，不敢廢命，欲匡晉君。</small>君子以為知禮。<small>彤弓之義，義在晉君，故范匄受之，所謂知禮。</small>

---

### 襄九年 <small>前五六四</small> {#-564}

**九年春，宋災。**<small>天火曰災。來告，故書。</small>

九年春，宋災。樂喜為司城以為政，<small>樂喜，子罕也，為政卿，知將有火災，素戒為備火之政。</small>使伯氏司里，<small>伯氏，宋大夫。司里，里宰。</small>火所未至，徹小屋，塗大屋，<small>大屋難徹，就塗之。</small>陳畚挶，具綆缶，<small>畚，簣籠。挶，土轝。綆，汲索。缶，汲器。</small>備水器，<small>盆鑒之屬。</small>量輕重，<small>計人力所任。</small>蓄水潦，積土塗，巡丈城，繕守備，<small>巡，行也。丈，度也。繕，治也。行度守備之處，恐因災有亂。</small>表火道，<small>火起則從其所趣標表之。</small>使華臣具正徒，<small>華臣，華元子，為司徒。正徒，役徒也，司徒之所主也。</small>令隧正納郊保奔火所，<small>隧正，官名也，五縣為隧。納聚郊野保守之民，使隨火所起往救之。</small>使華閱討右官，官庀其司，<small>亦華元子，代元為右師。討，治也。庀，具也，使具其官屬。</small>向戌討左，亦如之，<small>向戌，左師。</small>使樂遄庀刑器，亦如之，<small>樂遄，司寇。刑器，刑書。</small>使皇鄖命校正出馬，工正出車，備甲兵，庀武守，<small>皇鄖，皇父充石之後。校正主馬，工正主車，使各備其官。</small>使西鉏吾庀府守，<small>鉏吾，大宰也。府，六官之典。</small>令司宮巷伯儆宮，<small>司宮，奄臣，巷伯，寺人，皆掌宮內之事。</small>二師令四鄉正敬享，<small>二師，左右師也。鄉正，鄉大夫。享，祀也。</small>祝宗用馬于四墉，祀盤庚于西門之外。<small>祝，大祝。宗，宗人。墉，城也。用馬祭于四城以禳火。盤庚，殷王，宋之遠祖，城積陰之氣，故祀之。凡天災，有幣無牲，用馬祀盤庚，皆非禮。</small>

晉侯問於士弱，<small>弱，士渥濁之子，莊子。</small>曰：「吾聞之，宋災，於是乎知有天道，何故？」<small>問宋何故自知天道將災。</small>對曰：「古之火正，或食於心，或食於咮，以出內火，是故咮為鶉火，心為大火，<small>謂火正之官配食於火星，建辰之月，鶉火星昏在南方，則令民放火，建戌之月，大火星伏在日下，夜不得見，則令民內火，禁放火。</small>陶唐氏之火正閼伯居商丘，<small>陶唐，堯有天下號。閼伯，高辛氏之子。傳曰「遷閼伯于商丘主辰」，辰，大火也，今為宋星，然則商丘在宋地。</small>祀大火而火紀時焉，<small>謂出內火時。</small>相土因之，故商主大火，<small>相土，契孫，商之祖也，始代閼伯之後，居商丘，祀大火。</small>商人閱其禍敗之釁，必始於火，是以日知其有天道也。」<small>閱，猶數也。商人數所更歷，恒多火災，宋是殷商之後，故知天道之災必火。</small>公曰：「可必乎？」對曰：「在道！國亂無象，不可知也。」<small>言國無道則災變亦殊，故不可必知。</small>

---

**夏，季孫宿如晉。**

夏，季武子如晉，報宣子之聘也。<small>宣子聘在[八年](#-565)。</small>

---

**五月辛酉，夫人姜氏薨。**<small>成公母。</small>

穆姜薨於東宮，<small>大子宮也。穆姜淫僑如，欲廢成公，故徙居東宮，事在[成十六年](../08/#-575)。</small>始往而筮之，遇艮之八，<small>艮下艮上艮。周禮大卜掌三易，然則雜用連山、歸藏、周易，二易皆以七八為占，故言遇艮之八。</small>史曰：「是謂艮之隨，<small>震下兌上隨。史疑古易遇八為不利，故更以周易占變爻，得隨卦而論之。</small>隨其出也，<small>史謂隨非閉固之卦。</small>君必速出。」姜曰：「亡！<small>亡，猶無也。</small>是於周易，曰『隨，元亨利貞，無咎』，<small>易筮皆以變者占，遇一爻變，義異則論彖，故姜亦以彖為占也。史據周易，故指言周易以折之。</small>元，體之長也，亨，嘉之會也，利，義之和也，貞，事之幹也，體仁足以長人，嘉德足以合禮，利物足以和義，貞固足以幹事，然，故不可誣也，是以雖隨無咎。<small>言不誣四德，乃遇隨無咎，明無四德者則為淫而相隨，非吉事。</small>今我婦人，而與於亂，固在下位，<small>婦人卑於丈夫。</small>而有不仁，不可謂元，不靖國家，不可謂亨，作而害身，不可謂利，弃位而姣，<small>姣，淫之別名。</small>不可謂貞，有四德者，隨而無咎，我皆無之，豈隨也哉？我則取惡，能無咎乎？必死於此，弗得出矣。」<small>傳言穆姜辯而不德。</small>

**秋八月癸未，葬我小君穆姜。**<small>無傳。四月而葬，速。</small>

---

秦景公使士雃乞師于楚，將以伐晉，楚子許之。子囊曰：「不可！當今吾不能與晉爭，晉君類能而使之，<small>隨所能。</small>舉不失選，<small>得所選。</small>官不易方，<small>方，猶宜也。</small>其卿讓於善，<small>讓勝己者。</small>其大夫不失守，<small>各任其職。</small>其士競於教，<small>奉上命。</small>其庶人力於農穡，<small>種曰農，收曰穡。</small>商工皁隸，不知遷業，<small>四民不雜。</small>韓厥老矣，知罃稟焉以為政，<small>代將中軍。</small>范匄少於中行偃而上之，使佐中軍，<small>使匄佐中軍，偃將上軍。</small>韓起少於欒黶，而欒黶、士魴上之，使佐上軍，<small>黶、魴讓起，起佐上軍，黶將下軍，魴佐之。</small>魏絳多功，以趙武為賢而為之佐，<small>武，新軍將。</small>君明臣忠，上讓下競，<small>尊官相讓，勞職力競。</small>當是時也，晉不可敵，事之而後可，君其圖之。」王曰：「吾既許之矣！雖不及晉，必將出師。」秋，楚子師于武城，以為秦援。秦人侵晉，晉饑，弗能報也。<small>為[十年](#-563)晉伐秦傳。</small>

---

**冬，公會晉侯、宋公、衞侯、曹伯、莒子、邾子、滕子、薛伯、杞伯、小邾子、齊世子光，伐鄭。**

冬十月，諸侯伐鄭。<small>鄭從楚也。</small>庚午，季武子、齊崔杼、宋皇鄖從荀罃、士匄，門于鄟門，<small>鄭城門也。三國從中軍。</small>衞北宮括、曹人、邾人從荀偃、韓起，門于師之梁，<small>師之梁，亦鄭城門。三國從上軍。</small>滕人、薛人從欒黶、士魴，門于北門，<small>二國從下軍。</small>杞人、郳人從趙武、魏絳，斬行栗。<small>二國從新軍。行栗，表道樹。</small>甲戌，師于氾，<small>衆軍還聚氾。氾，鄭地，東氾。</small>令於諸侯，曰：「脩器備，<small>兵器戰備。</small>盛餱糧，<small>餱，乾食。</small>歸老幼，<small>示將久師。</small>居疾于虎牢，<small>諸侯已取鄭虎牢，故使諸軍疾病息其中。</small>肆眚圍鄭。」<small>肆，緩也。眚，過也。不書圍，鄭逆服，不成圍。</small>鄭人恐，乃行成。<small>與晉成也。</small>中行獻子曰：「遂圍之，以待楚人之救也，而與之戰，不然無成。」<small>獻子，荀偃也。恐楚救鄭，鄭復屬之。</small>知武子曰：「許之盟而還師，以敝楚人，<small>敝，罷也。</small>吾三分四軍，<small>分四軍為三部。</small>與諸侯之銳以逆來者，<small>來者，楚也。</small>於我未病，楚不能矣，<small>晉各一動而楚三來，故曰不能。</small>猶愈於戰！<small>勝聚戰。</small>暴骨以逞，不可以爭，<small>言爭當以謀，不可以暴骨。</small>大勞未艾，君子勞心，小人勞力，先王之制也。」<small>艾，息也。言當從勞心之勞。</small>諸侯皆不欲戰，乃許鄭成。

**十有二月己亥，同盟于戲。**<small>伐鄭而書同盟，則鄭受盟可知。傳言十一月己亥，以長歷推之，十二月無己亥，經誤。戲，鄭地。</small>

十一月己亥，同盟于戲，鄭服也。<small>鄭服，故言同。</small>將盟，鄭六卿公子騑、<small>子駟。</small>公子發、<small>子國。</small>公子嘉、<small>子孔。</small>公孫輒、<small>子耳。</small>公孫蠆、<small>子蟜。</small>公孫舍之，<small>子展。</small>及其大夫門子，皆從鄭伯，<small>門子，卿之適子。</small>晉士莊子為載書，<small>莊子，士弱。載書，盟書。</small>曰：「自今日既盟之後，鄭國而不唯晉命是聽，而或有異志者，有如此盟。」<small>如違盟之罰。</small>公子騑趨進曰：「天禍鄭國，使介居二大國之間，<small>介，猶間也。</small>大國不加德音，而亂以要之，<small>謂以兵亂之力強要鄭。</small>使其鬼神不獲歆其禋祀，其民人不獲享其土利，夫婦辛苦墊隘，無所厎告，<small>墊隘，猶委頓。厎，至也。</small>自今日既盟之後，鄭國而不唯有禮與彊可以庇民者是從，而敢有異志者，亦如之。」<small>亦如此盟。</small>荀偃曰：「改載書。」<small>子駟亦以所言載於策，故欲改之。</small>公孫舍之曰：「昭大神要言焉，<small>要誓以告神。</small>若可改也，大國亦可叛也。」知武子謂獻子曰：「我實不德，而要人以盟，豈禮也哉？非禮，何以主盟？姑盟而退，脩德息師而來，終必獲鄭，何必今日？我之不德，民將弃我，豈唯鄭？若能休和，遠人將至，何恃於鄭？」乃盟而還。<small>遂兩用載書。</small>

晉人不得志於鄭，以諸侯復伐之。十二月癸亥，門其三門，<small>三門，鄟門、師之梁、北門也。癸亥，月五日。晉果三分其軍，各攻一門。</small>閏月戊寅，濟于陰阪，侵鄭，<small>以長歷參校上下，此年不得有閏月戊寅，戊寅是十二月二十日，疑閏月當為「門五日」，五字上與門合為閏，則後學者自然轉日為月。晉人三番四軍，更攻鄭門，門各五日，晉各一攻，鄭三受敵，欲以苦之。癸亥去戊寅十六日，以癸亥始攻，攻輒五日，凡十五日，鄭故不服而去，明日戊寅，濟于陰阪，復侵鄭外邑。陰阪，洧津。</small>次于陰口而還。<small>陰口，鄭地名。</small>子孔曰：「晉師可擊也，師老而勞，且有歸志，必大克之。」子展曰：「不可。」<small>傳言子展能守信。</small>

公送晉侯，晉侯以公宴于河上，問公年，季武子對曰：「會于沙隨之歲，寡君以生。」<small>沙隨在[成十六年](../08/#-575)。</small>晉侯曰：「十二年矣！是謂一終，一星終也，<small>歲星十二歲而一周天。</small>國君十五而生子，冠而生子，禮也，<small>冠，成人之服，故必冠而後生子。</small>君可以冠矣！大夫盍為冠具？」武子對曰：「君冠必以祼享之禮行之，<small>祼謂灌鬯酒也。享，祭先君也。</small>以金石之樂節之，<small>以鐘磬為舉動之節。</small>以先君之祧處之，<small>諸侯以始祖之廟為祧。</small>今寡君在行，未可具也，請及兄弟之國而假備焉。」晉侯曰：「諾。」公還及衞，冠于成公之廟，<small>成公，今衞獻公之曾祖，從衞所處。</small>假鐘磬焉，禮也。

**楚子伐鄭。**

楚子伐鄭，<small>與晉成故。</small>子駟將及楚平，子孔、子蟜曰：「與大國盟，口血未乾，而背之，可乎？」子駟、子展曰：「吾盟固云『唯彊是從』，今楚師至，晉不我救，則楚彊矣，盟誓之言，豈敢背之？且要盟無質，神弗臨也，<small>質，主也。</small>所臨唯信，信者，言之瑞也，<small>瑞，符也。</small>善之主也，是故臨之，<small>神臨之。</small>明神不蠲要盟，<small>蠲，絜也。</small>背之可也。」乃及楚平。公子罷戎入盟，同盟于中分。<small>中分，鄭城中里名。罷戎，楚大夫。</small>楚莊夫人卒，<small>共王母。</small>王未能定鄭而歸。

---

晉侯歸，謀所以息民，魏絳請施舍，<small>施恩惠，舍勞役。</small>輸積聚以貸，<small>輸，盡也。</small>自公以下，苟有積者，盡出之，國無滯積，<small>散在民。</small>亦無困人，<small>不匱乏。</small>公無禁利，<small>與民共。</small>亦無貪民，<small>禮讓行。</small>祈以幣更，<small>不用牲。</small>賓以特牲，<small>務崇省。</small>器用不作，<small>因仍舊。</small>車服從給，<small>足給事也。</small>行之期年，國乃有節，三駕而楚不能與爭。<small>三駕，三興師，謂[十年](#-563)師於牛首、[十一年](#-562)師於向、其秋觀兵於鄭東門，自是鄭遂服。</small>

---

### 襄十年 <small>前五六三</small> {#-563}

**十年春，公會晉侯、宋公、衞侯、曹伯、莒子、邾子、滕子、薛伯、杞伯、小邾子、齊世子光，會吳于柤。**<small>吳子在柤，晉以諸侯往會之，故曰會吳。吳不稱子，從所稱也。柤，楚地。</small>

十年春，會于柤，會吳子壽夢也。<small>壽夢，吳子乘。</small>三月癸丑，齊高厚相大子光，以先會諸侯于鍾離，不敬，<small>吳子未至，光從東道與東諸侯會遇，非本期地，故不書會。高厚，高固子也。癸丑，月二十六日。</small>士莊子曰：「高子相大子以會諸侯，將社稷是衞，而皆不敬，<small>厚與光俱不敬。</small>弃社稷也，其將不免乎？」<small>為[十九年](#-554)齊殺高厚、[二十五年](#-548)弒其君光傳。</small>夏四月戊午，會于柤。<small>經書春，書始行也。戊午，月一日。</small>

**夏五月甲午，遂滅偪陽。**<small>偪陽，妘姓國，今彭城傅陽縣也。因柤會而滅之，故曰遂。</small>

晉荀偃、士匄請伐偪陽，而封宋向戌焉，<small>以宋常事晉，而向戌有賢行，故欲封之為附庸。</small>荀罃曰：「城小而固，勝之不武，弗勝為笑。」固請，丙寅，圍之弗克。<small>丙寅，四月九日。</small>孟氏之臣秦堇父輦重如役，<small>堇父，孟獻子家臣。步挽重車以從師。</small>偪陽人啟門，諸侯之士門焉，<small>見門開，故攻之。</small>縣門發，郰人紇抉之，以出門者，<small>門者，諸侯之士在門內者也。紇，郰邑大夫，仲尼父叔梁紇也。郰邑，魯縣東南莝城是也。言紇多力，抉舉縣門，出在內者。</small>狄虒彌建大車之輪，而蒙之以甲以為櫓，<small>狄虒彌，魯人也。蒙，覆也。櫓，大楯。</small>左執之，右拔戟，以成一隊，<small>百人為隊。</small>孟獻子曰：「詩所謂『有力如虎』者也。」<small>詩邶風也。</small>主人縣布，堇父登之，及堞而絕之，<small>偪陽人縣布，以試外勇者。</small>隊則又縣之，蘇而復上者三，主人辭焉，乃退，<small>主人嘉其勇，故辭謝，不復縣布。</small>帶其斷以徇於軍三日。<small>帶其斷布以示勇。</small>諸侯之師久於偪陽，荀偃、士匄請於荀罃曰：「水潦將降，懼不能歸，<small>向夏恐有久雨。從丙寅至庚寅二十五日，故曰久。</small>請班師。」<small>班，還也。</small>知伯怒，<small>知伯，荀罃。</small>投之以机，出於其間，<small>出偃、匄之間。</small>曰：「女成二事而後告余！<small>二事，伐偪陽、封向戌。</small>余恐亂命，以不女違，<small>既成改之為亂命。</small>女既勤君而興諸侯，牽帥老夫以至于此，既無武守，<small>無武功可執守。</small>而又欲易余罪，曰『是實班師，不然克矣』，<small>謂偃、匄將言爾。</small>余羸老也，可重任乎？<small>不任受女此責。</small>七日不克，必爾乎取之。」<small>言當取女以謝不克之罪。</small>五月庚寅，<small>月四日。</small>荀偃、士匄帥卒攻偪陽，親受矢石，<small>躬在矢石間。</small>甲午，滅之。<small>月八日。</small>書曰「遂滅偪陽」，言自會也。<small>言其因會以滅國，非之也。</small>

以與向戌，向戌辭曰：「君若猶辱鎮撫宋國，而以偪陽光啟寡君，羣臣安矣，其何貺如之？<small>言見賜之厚無過此。</small>若專賜臣，是臣興諸侯以自封也，其何罪大焉？敢以死請。」乃予宋公。宋公享晉侯於楚丘，請以桑林，<small>桑林，殷天子之樂名。</small>荀罃辭，<small>辭讓之。</small>荀偃、士匄曰：「諸侯，宋魯於是觀禮，<small>宋王者後，魯以周公故，皆用天子禮樂，故可觀。</small>魯有禘樂，賓祭用之，<small>禘，三年大祭，則作四代之樂，別祭羣公，則用諸侯樂。</small>宋以桑林享君，不亦可乎？」<small>言俱天子樂也。</small>舞，師題以旌夏，<small>師，帥也。旌夏，大旌也。題，識也。以大旌表識其行列。</small>晉侯懼而退入于房，<small>旌夏非常，卒見之，人心偶有所畏。</small>去旌，卒享而還。及著雍，疾，<small>晉侯疾也。著雍，晉地。</small>卜，桑林見，<small>祟見於卜兆。</small>荀偃、士匄欲奔請禱焉，<small>奔，走還宋。禱，謝。</small>荀罃不可，曰：「我辭禮矣，彼則以之，<small>以，用也。</small>猶有鬼神，於彼加之。」<small>言自當加罪於宋。</small>晉侯有間。<small>間，疾差也。</small>以偪陽子歸，獻于武宮，謂之夷俘，<small>諱俘中國，故謂之夷。</small>偪陽，妘姓也，使周內史選其族嗣，納諸霍人，禮也。<small>霍，晉邑。內史，掌爵祿廢置者。使選偪陽宗族賢者，令居霍，奉妘姓之祀，善不滅姓，故曰禮也。使周史者，示有王命。</small>

**公至自會。**<small>無傳。</small>

師歸，孟獻子以秦堇父為右，<small>嘉其勇力。</small>生秦丕茲，事仲尼。<small>言二父以力相尚，子事仲尼，以德相高。</small>

---

**楚公子貞、鄭公孫輒帥師伐宋。**

六月，楚子囊、鄭子耳伐宋，師于訾毋，<small>宋地。</small>庚午，圍宋，門于桐門。<small>不成圍而攻其城門。</small>

---

**晉師伐秦。**<small>荀罃不書，不親兵也。</small>

晉荀罃伐秦，報其侵也。<small>侵在[九年](#-564)。</small>

---

衞侯救宋，師于襄牛，鄭子展曰：「必伐衞！不然，是不與楚也，得罪於晉，又得罪於楚，國將若之何？」子駟曰：「國病矣。」<small>師數出疲病也。</small>子展曰：「得罪於二大國，必亡！病，不猶愈於亡乎？」諸大夫皆以為然，故鄭皇耳帥師侵衞，楚令也。<small>亦兼受楚之勑命也。皇耳，皇戌子。</small>孫文子卜追之，獻兆於定姜，姜氏問繇，<small>繇，兆辭。</small>曰：「兆如山陵，有夫出征，而喪其雄。」姜氏曰：「征者喪雄，禦寇之利也，大夫圖之。」衞人追之，孫蒯獲鄭皇耳于犬丘。<small>蒯，孫林父子。</small>

秋七月，楚子囊、鄭子耳侵我西鄙。<small>於魯無所恥諱而不書，其義未聞。</small>還，圍蕭，八月丙寅，克之。<small>蕭，宋邑。</small>九月，子耳侵宋北鄙。孟獻子曰：「鄭其有災乎？師競已甚，<small>競，爭競也。</small>周猶不堪競，況鄭乎？<small>周，謂天王。</small>有災，其執政之三士乎？」<small>鄭簡公幼少，子駟、子國、子耳秉政，故知三士任其禍也。為下盜殺三大夫傳。</small>

---

**秋，莒人伐我東鄙。**

莒人間諸侯之有事也，故伐我東鄙。<small>諸侯有討鄭之事。</small>

---

**公會晉侯、宋公、衞侯、曹伯、莒子、邾子、齊世子光、滕子、薛伯、杞伯、小邾子伐鄭。**<small>齊世子光先至於師，為盟主所尊，故在滕上。</small>

諸侯伐鄭，齊崔杼使大子光先至于師，故長於滕。<small>大子宜賓之以上卿，而今晉悼以一時之宜，令在滕侯上，故傳從而釋之。</small>己酉，師于牛首。<small>鄭地。</small>

**冬，盜殺鄭公子騑、公子發、公孫輒。**<small>非國討，當兩稱名氏，殺者非卿，故稱盜。以盜為文，故不得言其大夫。</small>

初，子駟與尉止有爭，將禦諸侯之師，而黜其車，<small>禦牛首師也。黜，減損。</small>尉止獲，又與之爭，<small>獲囚俘。</small>子駟抑尉止，曰：「爾車非禮也。」<small>言女車猶多過制。</small>遂弗使獻。<small>不使獻所獲。</small>初，子駟為田洫，司氏、堵氏、侯氏、子師氏皆喪田焉。<small>洫，田畔溝也。子駟為田洫，以正封疆，而侵四族田。</small>故五族聚羣不逞之人，因公子之徒以作亂。<small>[八年](#-565)子駟所殺公子熙等之黨。</small>於是子駟當國，<small>攝君事也。</small>子國為司馬，子耳為司空，子孔為司徒，冬十月戊辰，尉止、司臣、侯晉、堵女父、子師僕帥賊以入，晨，攻執政于西宮之朝，<small>公宮。</small>殺子駟、子國、子耳，劫鄭伯以如北宮，子孔知之，故不死。<small>子孔，公子嘉也。知難不告，利得其處也。為[十九年](#-554)殺公子嘉傳。</small>書曰「盜」，言無大夫焉。<small>尉止等五人皆士也。大夫謂卿。</small>子西聞盜，不儆而出，<small>子西，公孫夏，子駟子。</small>尸而追盜，<small>先臨尸而逐賊。</small>盜入於北宮，乃歸授甲，臣妾多逃，器用多喪。子產聞盜，<small>子國子。</small>為門者，<small>置守門。</small>庀羣司，<small>具衆官。</small>閉府庫，慎閉藏，完守備，成列而後出，兵車十七乘，<small>千二百七十五人。</small>尸而攻盜於北宮，子蟜帥國人助之，殺尉止、子師僕，盜衆盡死，侯晉奔晉，堵女父、司臣、尉翩、司齊奔宋。<small>尉翩，尉止子。司齊，司臣子。</small>

子孔當國，<small>代子駟。</small>為載書，以位序聽政辟，<small>自羣卿諸司各守其職位，以受執政之法，不得與朝政。</small>大夫諸司門子弗順，將誅之，<small>子孔欲誅不順者。</small>子產止之，請為之焚書，<small>既止子孔，又勸令燒除載書。</small>子孔不可，曰：「為書以定國，衆怒而焚之，是衆為政也，國不亦難乎？」<small>難以至治。</small>子產曰：「衆怒難犯，專欲難成，合二難以安國，危之道也！不如焚書以安衆，子得所欲，<small>欲為政也。</small>衆亦得安，不亦可乎？專欲無成，犯衆興禍，子必從之。」乃焚書於倉門之外，衆而後定。<small>不於朝內燒，欲使遠近見所燒。</small>

**戍鄭虎牢。**<small>伐鄭諸侯各受晉命戍虎牢，不復為告命，故獨書魯戍，而不敘諸侯。</small>

諸侯之師城虎牢而戍之，晉師城梧及制，<small>欲以偪鄭也。不書城，魯不與也。梧、制，皆鄭舊地。</small>士魴、魏絳戍之。書曰「戍鄭虎牢」，非鄭地也，言將歸焉。<small>[二年](#-571)晉城虎牢而居之，今鄭復叛，故脩其城而置戍，鄭服則欲以還鄭，故夫子追書，繫之于鄭，以見晉志。</small>鄭及晉平。

**楚公子貞帥師救鄭。**

楚子囊救鄭，十一月，諸侯之師還鄭而南，至於陽陵，<small>還，繞也。陽陵，鄭地。</small>楚師不退。知武子欲退，曰：「今我逃楚，楚必驕，驕則可與戰矣。」<small>武子，荀罃。</small>欒黶曰：「逃楚，晉之恥也，合諸侯以益恥，不如死！我將獨進。」師遂進，己亥，與楚師夾潁而軍。<small>潁水出城陽，至下蔡入淮。</small>子蟜曰：「諸侯既有成行，必不戰矣！<small>言有成去之志。</small>從之將退，不從亦退，<small>從，猶服也。</small>退，楚必圍我，猶將退也，不如從楚，亦以退之。」<small>以退楚。</small>宵涉潁，與楚人盟。<small>夜渡，畏晉知之。</small>

欒黶欲伐鄭師，<small>伐涉潁者。</small>荀罃不可，曰：「我實不能禦楚，又不能庇鄭，鄭何罪？不如致怨焉而還，<small>致怨為後伐之資。</small>今伐其師，楚必救之，戰而不克，為諸侯笑，克不可命，<small>勝負難要，不可命以必克。</small>不如還也。」丁未，諸侯之師還，侵鄭北鄙而歸。<small>欲以致怨。</small>楚人亦還。<small>鄭服故也。</small>

**公至自伐鄭。**<small>無傳。</small>

---

王叔陳生與伯輿爭政，<small>二子，王卿士。</small>王右伯輿，<small>右，助也。</small>王叔陳生怒而出奔，及河，王復之，<small>欲奔晉。</small>殺史狡以說焉，<small>說王叔也。</small>不入，遂處之。<small>處叔河上。</small>晉侯使士匄平王室，王叔與伯輿訟焉，<small>爭曲直。</small>王叔之宰，<small>宰，家臣。</small>與伯輿之大夫瑕禽，<small>瑕禽，伯輿屬大夫。</small>坐獄於王庭，<small>獄，訟也。周禮，命夫命婦不躬坐獄訟，故使宰與屬大夫對爭曲直。</small>士匄聽之，王叔之宰曰：「篳門閨竇之人，而皆陵其上，其難為上矣。」<small>篳門，柴門。閨竇，小戶，穿壁為戶，上銳下方，狀如圭也。言伯輿微賤之家。</small>瑕禽曰：「昔平王東遷，吾七姓從王，牲用備具，王賴之，而賜之騂旄之盟，<small>平王徙時，大臣從者有七姓，伯輿之祖皆在其中，主為王備犧牲、共祭祀，王恃其用，故與之盟，使世守其職。騂旄，赤牛也，舉騂旄者，言得重盟，不以犬雞。</small>曰『世世無失職』，若篳門閨竇，其能來東厎乎？且王何賴焉？<small>言我若貧賤，何能來東，使王恃其用而與之盟邪。厎，至也。</small>今自王叔之相也，政以賄成，<small>隨財制政。</small>而刑放於寵，<small>寵臣專刑，不任法。</small>官之師旅不勝其富，<small>師旅之長皆受賂。</small>吾能無篳門閨竇乎？<small>言王叔之屬富，故使吾貧。</small>唯大國圖之！<small>圖，猶議也。</small>下而無直，則何謂正矣？」<small>正者，不失下之直。</small>范宣子曰：「天子所右，寡君亦右之，所左，亦左之。」<small>宣子知伯輿直，不欲自專，故推之於王。</small>使王叔氏與伯輿合要，<small>合要辭。</small>王叔氏不能舉其契。<small>要契之辭。</small>王叔奔晉，不書，不告也。單靖公為卿士，以相王室。<small>代王室。</small>

---

### 襄十一年 <small>前五六二</small> {#-562}

**十有一年春王正月，作三軍。**<small>增立中軍。萬二千五百人為軍。</small>

十一年春，季武子將作三軍，<small>魯本無中軍，唯上下二軍，皆屬於公，有事，三卿更帥以征伐，季氏欲專其民人，故假立中軍，因以改作。</small>告叔孫穆子曰：「請為三軍，各征其軍。」<small>征，賦稅也。三家各征其軍之家屬。</small>穆子曰：「政將及子，子必不能。」<small>政者，霸國之政令。禮，大國三軍，魯次國而為大國之制，貢賦必重，故憂不能堪。</small>武子固請之，穆子曰：「然則盟諸？」<small>穆子知季氏將復變易，故盟之。</small>乃盟諸僖閎，<small>僖宮之門。</small>詛諸五父之衢。<small>五父，衢道名，在魯國東南。詛，以禍福之言相要。</small>正月，作三軍，三分公室而各有其一，<small>三分國民衆。</small>三子各毀其乘，<small>壞其軍乘，分以足成三軍。</small>季氏使其乘之人，以其役邑入者無征，<small>使軍乘之人，率其邑役入季氏者無公征。</small>不入者倍征，<small>不入季氏者，則使公家倍征之。設利病，欲驅使入己，故[昭五年](../10/#-537)傳曰「季氏盡征之」，民辟倍征，故盡屬季氏。</small>孟氏使半為臣，若子若弟，<small>取其子弟之半也，四分其乘之人，以三歸公而取其一。</small>叔孫氏使盡為臣，<small>盡取子弟，以其父兄歸公。</small>不然不舍。<small>制軍分民，不如是則三家不舍其故而改作也。此蓋三家盟詛之本言。</small>

---

**夏四月，四卜郊，不從，乃不郊。**<small>無傳。</small>

---

**鄭公孫舍之帥師侵宋。**

鄭人患晉楚之故，諸大夫曰：「不從晉國幾亡，<small>幾，近也。</small>楚弱於晉，晉不吾疾也，<small>疾，急也。</small>晉疾，楚將辟之，何為而使晉師致死於我？<small>言當作何計。</small>楚弗敢敵，而後可固與也。」<small>固與晉也。</small>子展曰：「與宋為惡，諸侯必至，吾從之盟，楚師至，吾又從之，則晉怒甚矣！晉能驟來，楚將不能，吾乃固與晉。」大夫說之，使疆埸之司惡於宋。<small>使守疆埸之吏侵犯宋。</small>宋向戌侵鄭，大獲。子展曰：「師而伐宋可矣！若我伐宋，諸侯之伐我必疾，吾乃聽命焉，且告於楚，楚師至，吾乃與之盟，而重賂晉師，乃免矣。」<small>言如此乃免於晉楚之難。</small>夏，鄭子展侵宋。<small>欲以致諸侯。</small>

**公會晉侯、宋公、衞侯、曹伯、齊世子光、莒子、邾子、滕子、薛伯、杞伯、小邾子伐鄭。**<small>世子光至，復在莒子之先，故晉悼亦進之。</small>

四月，諸侯伐鄭。己亥，齊大子光、宋向戌先至于鄭，門于東門，<small>傳釋齊大子光所以序莒上也。向戌不書，宋公在會故。</small>其莫，晉荀罃至于西郊，東侵舊許，<small>許之舊國，鄭新邑。</small>衞孫林父侵其北鄙。六月，諸侯會于北林，師于向，<small>向地在潁川長社縣東北。</small>右還，次于瑣，<small>北行而西為右還。熒陽宛陵縣西有瑣候亭。</small>圍鄭，觀兵于南門，<small>觀，示也。</small>西濟于濟隧，<small>濟隧，水名。</small>鄭人懼，乃行成。

**秋七月己未，同盟于亳城北。**<small>亳城，鄭地。伐鄭而書同盟，鄭與盟可知。</small>

秋七月，同盟于亳，范宣子曰：「不慎，必失諸侯！<small>慎，敬威儀、謹辭令。</small>諸侯道敝而無成，能無貳乎？」<small>數伐鄭，皆罷於道路。</small>乃盟，載書曰：「凡我同盟，毋蕰年，<small>蕰積年穀，而不分災。</small>毋壅利，<small>專山川之利。</small>毋保姦，<small>藏罪人。</small>毋留慝，<small>速去惡。</small>救災患，恤禍亂，同好惡，獎王室，<small>獎，助也。</small>或間茲命，司慎司盟，名山名川，<small>二司，天神。</small>羣神羣祀，<small>羣祀，在祀典者。</small>先王先公，<small>先王，諸侯之大祖，宋祖帝乙、鄭祖厲王之比也。先公，始封君。</small>七姓十二國之祖，<small>七姓，晉魯衞鄭曹滕姬姓，邾、小邾曹姓，宋子姓，齊姜姓，莒己姓，杞姒姓，薛任姓，實十三國言十二，誤也。</small>明神殛之，<small>殛，誅也。</small>俾失其民，隊命亡氏，踣其國家。」<small>踣，斃也。</small>

**公至自伐鄭。**<small>無傳。</small>

---

**楚子、鄭伯伐宋。**

楚子囊乞旅于秦，<small>乞師旅於秦。</small>秦右大夫詹帥師從楚子，將以伐鄭，鄭伯逆之，丙子，伐宋。<small>鄭逆服，故更伐宋也。秦師不書，不與伐宋而還。</small>

**公會晉侯、宋公、衞侯、曹伯、齊世子光、莒子、邾子、滕子、薛伯、杞伯、小邾子伐鄭。**<small>晉遂尊光。</small>

九月，諸侯悉師，以復伐鄭。<small>此夏諸侯皆復來，故曰悉師。</small>

**==楚人執鄭行人良霄。==**<small>良霄，公孫輒子，伯有也。</small>

鄭人使良霄、大宰石㚟如楚，告將服于晉，曰：「孤以社稷之故，不能懷君，君若能以玉帛綏晉，不然則武震以攝威之，孤之願也。」楚人執之。書曰「行人」，言使人也。<small>書行人，言非使人之罪。古者兵交，使在其間，所以通命示整，或執殺之，皆以為譏也。既成而後告，故書在蕭魚下。石㚟為介，故不書。</small>

**會于蕭魚。**<small>鄭服而諸侯會。蕭魚，鄭地。</small>

諸侯之師觀兵于鄭東門，鄭人使王子伯駢行成。甲戌，晉趙武入盟鄭伯，冬十月丁亥，鄭子展出盟晉侯。<small>二盟不書，不告。</small>十二月戊寅，會于蕭魚，<small>經書秋，史失之。</small>庚辰，赦鄭囚，皆禮而歸之，納斥候，<small>不相備也。</small>禁侵掠。晉侯使叔肸告于諸侯，<small>叔肸，叔向也。告諸侯，亦使赦鄭囚。</small>公使臧孫紇對曰：「凡我同盟，小國有罪，大國致討，苟有以藉手，鮮不赦宥，寡君聞命矣。」<small>言晉討小國，有藉手之功，則赦其罪人，德義如是，不敢不承命。</small>

鄭人賂晉侯以師悝、師觸、師蠲，<small>悝、觸、蠲，皆樂師名。</small>廣車、軘車淳十五乘，甲兵備，<small>廣車、軘車，皆兵車名。淳，耦也。</small>凡兵車百乘，<small>他兵車及廣軘共百乘。</small>歌鐘二肆，<small>肆，列也。縣鐘十六為一肆，二肆三十二枚。</small>及其鎛磬，<small>鎛、磬，皆樂器。</small>女樂二八。<small>十六人。</small>

晉侯以樂之半賜魏絳，曰：「子教寡人和諸戎狄，以正諸華，<small>在[四年](#-569)。</small>八年之中，九合諸侯，如樂之和，無所不諧，<small>諧，亦和也。</small>請與子樂之！」<small>共此樂。</small>辭曰：「夫和戎狄，國之福也，八年之中九合諸侯，諸侯無慝，君之靈也，二三子之勞也，臣何力之有焉？抑臣願君，安其樂而思其終也，詩曰『樂旨君子，殿天子之邦，<small>[詩小雅也](/classics/shi/22/#2)，謂諸侯有樂美之德，可以鎮撫天子之邦。殿，鎮也。</small>樂旨君子，福祿攸同，<small>攸，所也。</small>便蕃左右，亦是帥從』，<small>便蕃，數也。言遠人相帥來服從，便蕃然在左右。</small>夫樂以安德，<small>和其心也。</small>義以處之，<small>處位以義。</small>禮以行之，<small>行教令。</small>信以守之，<small>守所行。</small>仁以厲之，<small>厲風俗。</small>而後可以殿邦國、同福祿、來遠人，所謂樂也！<small>言五德皆備乃為樂，非但金石。</small>書曰『居安思危，<small>逸書。</small>思則有備，有備無患』，敢以此規。」<small>規正公。</small>公曰：「子之教，敢不承命！抑微子，寡人無以待戎，<small>待遇接納。</small>不能濟河！<small>渡河南服鄭。</small>夫賞，國之典也，藏在盟府，<small>司盟之府有賞功之制。</small>不可廢也，子其受之。」魏絳於是乎始有金石之樂，禮也。<small>禮，大夫有功則賜樂。</small>

**公至自會。**<small>無傳。以會至者，觀兵而不果侵伐。</small>

**~~楚人執鄭行人良霄。~~**

---

**冬，秦人伐晉。**

秦庶長鮑、庶長武帥師伐晉以救鄭。<small>庶長，秦爵也。不書救鄭，已屬晉，無所救。</small>鮑先入晉地，士魴禦之，少秦師而弗設備，壬午，武濟自輔氏，<small>從輔氏渡河。</small>與鮑交伐晉師，己丑，秦晉戰于櫟，晉師敗績，易秦故也。<small>不書敗績，晉恥易秦而敗，故不告也。櫟，晉地。</small>

---

### 襄十二年 <small>前五六一</small> {#-561}

**十有二年春王三月，莒人伐我東鄙，圍台。**<small>琅邪費縣南有台亭。</small>**季孫宿帥師救台，遂入鄆。**<small>鄆，莒邑。</small>

十二年春，莒人伐我東鄙，圍台，季武子救台，遂入鄆。<small>乘勝入鄆，報見伐。</small>取其鐘，以為公盤。

---

**夏，晉侯使士魴來聘。**

夏，晉士魴來聘，且拜師。<small>謝前年伐鄭師。</small>

---

**秋九月，吳子乘卒。**<small>五年會於戚，公不與盟而赴以名。</small>

秋，吳子壽夢卒，<small>壽夢，吳子之號。</small>臨於周廟，禮也。<small>周廟，文王廟也，周公出文王，故魯立其廟。吳始通，故曰禮。</small>凡諸侯之喪，異姓臨於外，<small>於城外，向其國。</small>同姓於宗廟，<small>所出王之廟。</small>同宗於祖廟，<small>始封君之廟。</small>同族於禰廟，<small>父廟也。同族，謂高祖以下。</small>是故魯為諸姬臨於周廟，<small>諸姬，同姓國。</small>為邢凡蔣茅胙祭臨於周公之廟。<small>即祖廟也。六國皆周公之支子，別封為國，共祖周公。</small>

---

**冬，楚公子貞帥師侵宋。**

冬，楚子囊、秦庶長無地伐宋，師于揚梁，以報晉之取鄭也。<small>取鄭在前年。梁國雎陽縣東有地名揚梁。</small>

---

靈王求后于齊，齊侯問對於晏桓子，桓子對曰：「先王之禮辭有之，天子求后於諸侯，諸侯對曰『夫婦所生若而人，<small>不敢譽，亦不敢毀，故曰若如人。</small>妾婦之子若而人』，<small>言非適也。</small>無女而有姊妹及姑姊妹，則曰『先守某公之遺女若而人』。」齊侯許昏，王使陰里結之。<small>陰里，周大夫。結，成也。為[十五年](#-558)劉夏逆王后傳。</small>

---

**公如晉。**

公如晉，朝且拜士魴之辱，禮也。<small>士魴聘在此年夏。嫌君臣不敵，故曰禮。</small>

---

秦嬴歸于楚，<small>秦景公妹，為楚共王夫人。</small>楚司馬子庚聘于秦，為夫人寧，禮也。<small>子庚，莊王子午也。諸侯夫人，父母既沒，歸寧使卿，故曰禮。</small>

---

### 襄十三年 <small>前五六〇</small> {#-560}

**十有三年春，公至自晉。**

十三年春，公至自晉，孟獻子書勞于廟，禮也。<small>書勳勞於策也。[桓二年](../02/#-710)傳曰「公至自唐，告於廟也，凡公行，告於宗廟，反行飲至，舍爵策勳焉，禮也」，[桓十六年](../02/#-696)傳又曰「公至自伐鄭，以飲至之禮也」，然則還告廟及飲至及書勞，三事偏行一禮，則亦書至，悉闕乃不書至，傳因獻子之事以發明凡例，釋例詳之。</small>

---

**夏，取邿。**<small>邿，小國也，任城亢父縣有邿亭。傳例曰「書取，言易也」。</small>

夏，邿亂，分為三，<small>國分為三部，志力各異。</small>師救邿，遂取之。<small>魯師也。經不稱師，不滿二千五百人，傳通言之。</small>凡書取，言易也，<small>不用師徒，及用師徒而不勞，雖國亦曰取。</small>用大師焉曰滅，<small>敵人距戰，斬獲俘馘，用力難重，雖邑亦曰滅。</small>弗地曰入。<small>謂勝其國邑，不有其地。</small>

---

荀罃、士魴卒，晉侯蒐于緜上以治兵，<small>為將命軍帥也，必蒐而命之，所以與衆共。</small>使士匄將中軍，辭曰：「伯游長，<small>伯游，荀偃。</small>昔臣習於知伯，是以佐之，非能賢也，<small>[七年](#-566)韓厥老，知罃代將中軍，士匄佐之，匄今將讓，故謂爾時之舉不以己賢，事見[九年](#-564)。</small>請從伯游。」荀偃將中軍，<small>代荀罃。</small>士匄佐之。<small>位如故。</small>使韓起將上軍，辭以趙武，又使欒黶，<small>以武位卑故不聽，更命黶。</small>辭曰：「臣不如韓起，韓起願上趙武，君其聽之。」使趙武將上軍，<small>武自新軍超四等，代荀偃。</small>韓起佐之。<small>位如故。</small>欒黶將下軍，魏絳佐之。<small>黶亦如故。絳自新軍佐超一等，代士魴。</small>新軍無帥，<small>將佐皆遷。</small>晉侯難其人，使其什吏率其卒乘官屬以從於下軍，禮也。<small>得慎舉之禮。</small>晉國之民是以大和，諸侯遂睦。君子曰：「讓，禮之主也，范宣子讓，其下皆讓，欒黶為汏，弗敢違也！晉國以平，數世賴之，刑善也夫！<small>刑，法也。</small>一人刑善，百姓休和，可不務乎？書曰『一人有慶，兆民賴之，其寧惟永』，其是之謂乎？<small>周書呂刑也。一人，天子也。寧，安也。永，長也。義取上有好善之慶，則下賴其福。</small>周之興也，其詩曰『儀刑文王，萬邦作孚』，<small>詩大雅，言文王善用法，故能為萬國所信。孚，信也。</small>言刑善也，及其衰也，其詩曰『大夫不均，我從事獨賢』，<small>詩小雅，刺幽王役使不均，故從事者怨恨，稱己之勞，以為獨賢，無讓心。</small>言不讓也，世之治也，君子尚能而讓其下，<small>能者在下位，則貴尚而讓之。</small>小人農力以事其上，是以上下有禮而讒慝黜遠，由不爭也，謂之懿德，及其亂也，君子稱其功以加小人，<small>加，陵也。君子，在位者。</small>小人伐其技以馮君子，<small>馮，亦陵也。自稱其能為伐。</small>是以上下無禮，亂虐並生，由爭善也，<small>爭自善也。</small>謂之昏德，國家之敝，恒必由之。」<small>傳言晉之所以興。</small>

---

**秋九月庚辰，楚子審卒。**<small>共王也。[成二年](../08/#-589)大夫盟于蜀。</small>

楚子疾，告大夫曰：「不穀不德，少主社稷，生十年而喪先君，未及習師保之教訓，而應受多福，<small>多福，謂為君。</small>是以不德而亡師于鄢，<small>鄢在[成十六年](../08/#-575)。</small>以辱社稷，為大夫憂，其弘多矣！<small>弘，大也。</small>若以大夫之靈，獲保首領，以沒於地，唯是春秋窀穸之事，<small>窀，厚也。穸，夜也。厚夜猶長夜，春秋謂祭祀。長夜，謂葬埋。</small>所以從先君於禰廟者，<small>從先君代為禰廟。</small>請為靈若厲，<small>欲受惡謚以歸先君也。亂而不損曰靈，戮殺不辜曰厲。</small>大夫擇焉。」莫對，及五命，乃許。秋，楚共王卒。子囊謀謚，大夫曰：「君有命矣。」子囊曰：「君命以共，若之何毀之？赫赫楚國，而君臨之，撫有蠻夷，奄征南海，以屬諸夏，而知其過，可不謂共乎？請謚之共。」大夫從之。<small>傳言子囊之善。</small>

吳侵楚，養由基奔命，子庚以師繼之。<small>子庚，楚司馬。</small>養叔曰：「吳乘我喪，謂我不能師也，<small>養叔，養由基也。</small>必易我而不戒，<small>戒，備也。</small>子為三覆以待我，<small>覆，伏兵。</small>我請誘之。」子庚從之，戰于庸浦，<small>庸浦，楚地。</small>大敗吳師，獲公子黨。君子以吳為不弔，<small>不用天道相弔恤。</small>詩曰「不弔昊天，亂靡有定」。<small>言不為昊天所恤則致罪也。為明年會向傳。</small>

---

**冬，城防。**

冬，城防，書事時也。<small>土功雖有常節，通以事間為時。</small>於是將早城，臧武仲請俟畢農事，禮也。

---

鄭良霄、大宰石㚟猶在楚，<small>[十一年](#-562)楚人執之至今。</small>石㚟言於子囊曰：「先王卜征五年，<small>先征五年而卜吉凶也。征，謂巡守征行。</small>而歲習其祥，祥習則行，<small>五年五卜皆同吉，乃巡狩。</small>不習則增脩德而改卜，<small>不習，謂卜不吉。</small>今楚實不競，行人何罪？<small>不能脩德與晉競。</small>止鄭一卿，以除其偪，<small>一卿，謂良霄。</small>使睦而疾楚，以固於晉，焉用之？<small>位不偪則大臣睦，怨疾楚則事晉固。</small>使歸而廢其使，<small>行而見執於楚，鄭又遂堅事晉，是鄭廢本見使之意。</small>怨其君以疾其大夫，而相牽引也，不猶愈乎？」楚人歸之。

---

### 襄十四年 <small>前五五九</small> {#-559}

**十有四年春王正月，季孫宿、叔老會晉士匄、齊人、宋人、衞人、鄭公孫蠆、曹人、莒人、邾人、滕人、薛人、杞人、小邾人，會吳于向。**<small>叔老，聲伯子也。魯使二卿會晉，敬事霸國，晉人自是輕魯幣而益敬其使，故叔老雖介，亦列於會也。齊崔杼、宋華閱、衞北宮括在會，惰慢不攝，故貶稱人，蓋欲以督率諸侯，獎成霸功也。吳來在向，諸侯會之，故曰會吳。向，鄭地。</small>

十四年春，吳告敗于晉。<small>前年為楚所敗。</small>會于向，為吳謀楚故也。<small>謀為吳伐楚。</small>范宣子數吳之不德也，以退吳人，<small>吳伐楚喪，故以為不德，數而遣之，卒不為伐楚。</small>執莒公子務婁，<small>在會不書，非卿。</small>以其通楚使也，<small>莒貳於楚，故比年伐魯。</small>將執戎子駒支，<small>駒支，戎子名。</small>范宣子親數諸朝，<small>行之所在，亦設朝位。</small>曰：「來姜戎氏，昔秦人迫逐乃祖吾離于瓜州，<small>四嶽之後皆姜姓，又別為允姓。瓜州，地在今燉煌。</small>乃祖吾離被苫蓋、<small>蓋，苫之別名。</small>蒙荊棘，以來歸我先君，<small>蒙，冒也。</small>我先君惠公有不腆之田，<small>腆，厚也。</small>與女剖分而食之，<small>中分為剖。</small>今諸侯之事，我寡君不如昔者，蓋言語漏洩，則職女之由，<small>職，主也。</small>詰朝之事，爾無與焉，<small>詰朝，明旦。不使復得與會事。</small>與將執女。」對曰：「昔秦人負恃其衆，貪于土地，逐我諸戎，惠公蠲其大德，<small>蠲，明也。</small>謂我諸戎是四嶽之裔冑也，<small>四嶽，堯時方伯，姜姓也。裔，遠也。冑，後也。</small>毋是翦弃，<small>翦，削也。</small>賜我南鄙之田，狐貍所居，豺狼所噑，我諸戎除翦其荊棘，驅其狐貍豺狼，以為先君不侵不叛之臣，至于今不貳，<small>不內侵，亦不外叛。</small>昔文公與秦伐鄭，秦人竊與鄭盟而舍戍焉，<small>在[僖三十年](../05/#-630)。</small>於是乎有殽之師，<small>在[僖三十三年](../05/#-627)。</small>晉禦其上，戎亢其下，<small>亢，猶當也。</small>秦師不復，我諸戎實然，譬如捕鹿，晉人角之，諸戎掎之，<small>掎其足也。</small>與晉踣之，<small>踣，僵也。</small>戎何以不免？自是以來，晉之百役與我諸戎相繼于時，<small>言給晉役不曠時。</small>以從執政，猶殽志也，<small>意常如殽，無中二也。</small>豈敢離逷？今官之師旅無乃實有所闕，以攜諸侯，而罪我諸戎，我諸戎飲食衣服不與華同，贄幣不通，言語不達，何惡之能為？不與於會，亦無瞢焉。」<small>瞢，悶也。</small>賦青蠅而退。<small>青蠅，詩小雅，取其「愷悌君子，無信讒言」。</small>宣子辭焉，<small>辭，謝。</small>使即事於會，成愷悌也。<small>成愷悌，不信讒也。不書者，戎為晉屬，不得特達。</small>於是子叔齊子為季武子介以會，自是晉人輕魯幣而益敬其使。<small>齊子，叔老字也。言晉敬魯使，經所以並書二卿。</small>

吳子諸樊既除喪，<small>諸樊，吳子乘之長子也。乘卒至此春十七月，既葬而除喪。</small>將立季札，<small>札，諸樊少弟。</small>季札辭曰：「曹宣公之卒也，諸侯與曹人不義曹君，<small>曹君，公子負芻也，殺大子而自立，事在[成十三年](../08/#-578)。</small>將立子臧，子臧去之，遂弗為也，以成曹君，君子曰能守節！君義嗣也，<small>諸樊適子，故曰義嗣。</small>誰敢奸君？有國非吾節也，札雖不才，願附於子臧，以無失節。」固立之，弃其室而耕，乃舍之。<small>傳言季札之讓，且明吳兄弟相傳。</small>

---

**二月乙未朔，日有食之。**<small>無傳。</small>

---

**夏四月，叔孫豹會晉荀偃、齊人、宋人、衞北宮括、鄭公孫蠆、曹人、莒人、邾人、滕人、薛人、杞人、小邾人伐秦。**<small>齊、宋大夫不書，義與向同。</small>

夏，諸侯之大夫從晉侯伐秦，以報櫟之役也。<small>櫟役在[十一年](#-562)。</small>晉侯待于竟，使六卿帥諸侯之師以進。<small>言經所以不稱晉侯。</small>及涇，不濟。<small>諸侯之師不肯渡也。涇水出安定朝那縣，至京兆高陸縣入渭。</small>叔向見叔孫穆子，穆子賦匏有苦葉，<small>詩邶風也，義取於「深則厲，淺則揭」，言己志在於必濟。</small>叔向退而具舟，魯人、莒人先濟。鄭子蟜見衞北宮懿子，曰：「與人而不固，取惡莫甚焉，若社稷何？」懿子說，二子見諸侯之師而勸之濟，濟涇而次。<small>傳言北宮括所以書於伐秦。</small>秦人毒涇上流，師人多死。<small>飲毒水故。</small>鄭司馬子蟜帥鄭師以進，師皆從之，至于棫林，<small>棫林，秦地。</small>不獲成焉。<small>秦不服。</small>荀偃令曰：「雞鳴而駕，塞井夷竈，<small>示不反。</small>唯余馬首是瞻。」<small>言進退從己。</small>欒黶曰：「晉國之命，未是有也，余馬首欲東。」乃歸，<small>黶惡偃自專，故弃之歸。</small>下軍從之。左史謂魏莊子曰：「不待中行伯乎？」<small>中行伯，荀偃也。莊子，魏絳也。左史，晉大史。</small>莊子曰：「夫子命從帥，<small>夫子，謂荀偃。</small>欒伯吾帥也，吾將從之，從帥，所以待夫子也。」<small>以從命為待也。欒黶下軍帥，莊子為佐，故曰吾帥。</small>伯游曰：「吾令實過，悔之何及，多遺秦禽。」<small>軍帥不和，恐多為秦所禽獲。</small>乃命大還，晉人謂之遷延之役。<small>遷延，却退。</small>欒鍼曰：「此役也，報櫟之敗也，役又無功，晉之恥也！吾有二位於戎路，<small>欒鍼，欒黶弟也。二位，謂黶將下軍，鍼為戎右。</small>敢不恥乎？」與士鞅馳秦師死焉。士鞅反，<small>鞅，士匄子。</small>欒黶謂士匄曰：「余弟不欲往而子召之，余弟死而子來，是而子殺余之弟也！弗逐，余亦將殺之。」士鞅奔秦。<small>欒黶汏侈，誣逐士鞅也。而，女也。</small>於是齊崔杼、宋華閱、仲江會伐秦，不書，惰也，<small>臨事惰慢不脩也。仲江，宋公孫師之子。</small>向之會亦如之。衞北宮括不書於向，<small>亦惰。</small>書於伐秦，攝也。<small>能自攝整，從鄭子蟜俱濟涇。</small>

秦伯問於士鞅曰：「晉大夫其誰先亡？」對曰：「其欒氏乎？」秦伯曰：「以其汏乎？」對曰：「然！欒黶汏虐已甚，猶可以免，其在盈乎？」<small>盈，黶之子。</small>秦伯曰：「何故？」對曰：「武子之德在民，如周人之思召公焉，愛其甘棠，況其子乎？<small>武子，欒書，黶之父也。召公奭聽訟，舍於甘棠之下，周人思之，不害其樹，而作勿伐之詩在召南。</small>欒黶死，盈之善未能及人，武子所施沒矣，而黶之怨實章，將於是乎在。」秦伯以為知言，為之請於晉而復之。<small>為傳[二十一年](#-552)晉滅欒氏張本。</small>

---

**己未，衞侯出奔齊。**<small>諸侯之策書孫甯逐衞侯，春秋以其自取奔亡之禍，以諸侯失國者，皆不書逐君之賊也。不書名，從告。</small>

衞獻公戒孫文子、甯惠子食，<small>勑戒二子，欲共宴食。</small>皆服而朝，<small>服朝服，待命於朝。</small>日旰不召，<small>旰，晏也。</small>而射鴻於囿，二子從之，<small>從公於囿。</small>不釋皮冠而與之言，<small>皮冠，田獵之冠也。既不釋冠，又不與食。</small>二子怒，孫文子如戚。<small>戚，孫文子邑。</small>孫蒯入使，<small>孫蒯，孫文子之子。</small>公飲之酒，使大師歌巧言之卒章，<small>巧言，詩小雅，其卒章曰「彼何人斯，居河之麋，無拳無勇，職為亂階」。戚，衞河上邑，公欲以喻文子居河上而為亂。大師，掌樂大夫。</small>大師辭，師曹請為之。<small>辭以為不可。師曹，樂人。</small>初，公有嬖妾，使師曹誨之琴，<small>誨，教也。</small>師曹鞭之，公怒，鞭師曹三百，故師曹欲歌之，以怒孫子以報公，公使歌之，遂誦之。<small>恐孫蒯不解故。</small>蒯懼，告文子，文子曰：「君忌我矣，弗先必死。」<small>欲先公作亂。</small>并帑於戚，<small>帑，子也。</small>而入見蘧伯玉，曰：「君之暴虐，子所知也，大懼社稷之傾覆，將若之何？」<small>伯玉，蘧瑗。</small>對曰：「君制其國，臣敢奸之？<small>奸，猶犯也。</small>雖奸之，庸知愈乎？」<small>言逐君更立，未知當差否。</small>遂行，從近關出。<small>懼難作，欲速出竟。</small>公使子蟜、子伯、子皮與孫子盟于丘宮，孫子皆殺之。<small>三子，衞羣公子。疑孫子，故盟之丘宮，近戚地。</small>四月己未，子展奔齊，<small>子展，衞獻公弟。</small>公如鄄，<small>鄄，衞地。</small>使子行請於孫子，孫子又殺之。<small>使往請和也。子行，羣公子。</small>公出奔齊，孫氏追之，敗公徒于阿澤，<small>濟北東阿縣西南有大澤。</small>鄄人執之。<small>公徒因敗散還，故為公執之。</small>

初，尹公佗學射於庾公差，庾公差學射於公孫丁，二子追公，<small>二子，佗與差。為孫氏逐公。</small>公孫丁御公，<small>為公御也。</small>子魚曰：「射為背師，不射為戮，射為禮乎？」<small>子魚，庾公差。禮射不求中。</small>射兩軥而還。<small>軥，車軛卷者。</small>尹公佗曰：「子為師，我則遠矣。」乃反之，<small>佗不從丁學，故言遠。始與公差俱退，悔而獨還射丁。</small>公孫丁授公轡而射之，貫臂。<small>貫佗臂。</small>

子鮮從公，<small>子鮮，公母弟。</small>及竟，公使祝宗告亡，且告無罪，<small>告宗廟也。</small>定姜曰：「無神何告，若有，不可誣也！<small>誣，欺也。定姜，公適母。</small>有罪，若何告無？舍大臣，而與小臣謀，一罪也，先君有冢卿以為師保，而蔑之，二罪也，<small>謂不釋皮冠之比。</small>余以巾櫛事先君，而暴妾使余，三罪也，告亡而已，無告無罪。」<small>時姜在國，故不使得告無罪。</small>

公使厚成叔弔于衞，曰：「寡君使瘠，聞君不撫社稷，而越在他竟，<small>越，遠也。瘠，厚成叔名。</small>若之何不弔？以同盟之故，使瘠敢私於執事，<small>執事，衞諸大夫。</small>曰『有君不弔，<small>弔，恤也。</small>有臣不敏，<small>敏，達也。</small>君不赦宥，臣亦不帥職，增淫發洩，其若之何』？」衞人使大叔儀對，<small>大叔儀，衞大夫。</small>曰：「羣臣不佞，得罪於寡君，寡君不以即刑，而悼弃之，以為君憂，君不忘先君之好，辱弔羣臣，又重恤之，<small>重恤，謂愍其不達也。</small>敢拜君命之辱，重拜大貺。」<small>謝重恤之賜。</small>厚孫歸復命，語臧武仲曰：「衞君其必歸乎？有大叔儀以守，<small>守於國。</small>有母弟鱄以出，或撫其內，或營其外，能無歸乎？」

齊人以郲寄衞侯，<small>郲，齊所滅郲國。</small>及其復也，以郲糧歸。<small>言其貪。</small>右宰穀從而逃歸，衞人將殺之，<small>穀，衞大夫也。以其從君，故欲殺之。</small>辭曰：「余不說初矣！<small>言初從君非說之，不獲已耳。</small>余狐裘而羔袖。」<small>言一身盡善，唯少有惡，喻己雖從君出，其罪不多。</small>乃赦之。衞人立公孫剽，<small>剽，穆公孫。</small>孫林父、甯殖相之，以聽命於諸侯。<small>聽盟會之命。</small>

衞侯在郲，臧紇如齊唁衞侯，與之言虐，退而告其人曰：「衞侯其不得入矣！其言糞土也，亡而不變，何以復國？」<small>武仲不書，未為卿。</small>子展、子鮮聞之，見臧紇，與之言道，<small>順道理。</small>臧孫說，謂其人曰：「衞君必入！夫二子者，或輓之，或推之，欲無入，得乎？」<small>為[二十六年](#-547)衞侯歸傳。</small>

---

**莒人侵我東鄙。**<small>無傳。報入鄆。</small>

---

師歸自伐秦，晉侯舍新軍，禮也，成國不過半天子之軍，<small>成國，大國。</small>周為六軍，諸侯之大者三軍可也！於是知朔生盈而死，<small>朔，知罃之長子，盈，朔弟也，盈生而朔死。</small>盈生六年而武子卒，彘裘亦幼，皆未可立也，新軍無帥，故舍之。<small>裘，士魴子也。[十三年](#-560)荀罃、士魴卒，其子皆幼，未任為卿，故新軍無帥，遂舍之。</small>

師曠侍於晉侯，<small>師曠，晉樂大師，子野。</small>晉侯曰：「衞人出其君，不亦甚乎？」對曰：「或者其君實甚，良君將賞善而刑淫，養民如子，蓋之如天，容之如地，民奉其君，愛之如父母，仰之如日月，敬之如神明，畏之如雷霆，其可出乎？夫君，神之主而民之望也，若困民之主，匱神乏祀，百姓絕望，社稷無主，將安用之，弗去何為？天生民而立之君，使司牧之，勿使失性，有君而為之貳，<small>貳，卿佐。</small>使師保之，勿使過度，是故天子有公，諸侯有卿，卿置側室，<small>側室，支子之官。</small>大夫有貳宗，<small>貳宗，宗子之副貳者。</small>士有朋友，庶人工商皁隷牧圉皆有親暱，以相輔佐也，善則賞之，<small>賞謂宣揚。</small>過則匡之，<small>匡，正也。</small>患則救之，<small>救其難也。</small>失則革之。<small>革，更也。</small>自王以下，各有父兄子弟以補察其政，<small>補其愆過，察其得失。</small>史為書，<small>謂大史，君舉則書。</small>瞽為詩，<small>瞽盲者為詩以風刺。</small>工誦箴諫，<small>工，樂人也。誦箴諫之辭。</small>大夫規誨，<small>規正諫誨其君。</small>士傳言，<small>士卑，不得徑達，聞君過失，傳告大夫。</small>庶人謗，<small>庶人不與政，聞君過，得誹謗。</small>商旅于市，<small>旅，陳也。陳其貨物，以示時所貴尚。</small>百工獻藝，<small>獻其技藝，以喻政事。</small>故夏書曰『遒人以木鐸徇於路，<small>逸書。遒人，行人之官也。木鐸，木舌金鈴。徇於路，求歌謠之言。</small>官師相規，<small>官師大夫自相規正。</small>工執藝事以諫』，<small>所謂獻藝。</small>正月孟春於是乎有之，諫失常也！<small>有遒人徇路之事。</small>天之愛民甚矣，豈其使一人肆於民上，<small>肆，放也。</small>以從其淫而弃天地之性，必不然矣！」<small>傳善師曠能因問盡言。</small>

---

**秋，楚公子貞帥師伐吳。**

秋，楚子為庸浦之役故，<small>在前年。</small>子囊師于棠以伐吳，吳不出而還，子囊殿，<small>殿軍後。</small>以吳為不能而弗儆，吳人自皐舟之隘要而擊之，<small>皐舟，吳險阨之道。</small>楚人不能相救，吳人敗之，獲楚公子宜穀。<small>傳言不備不可以師。</small>

---

王使劉定公賜齊侯命，<small>將昏於齊故也。定公，劉夏，位賤，以能而使之。傳稱謚，舉其終。</small>曰：「昔伯舅大公右我先王，股肱周室，師保萬民，世胙大師，以表東海，<small>胙，報也。表，顯也。謂顯封東海，以報大師之功。</small>王室之不壞，繄伯舅是賴！<small>繄，發聲。</small>今余命女環，<small>環，齊靈公名。</small>茲率舅氏之典，纂乃祖考，無忝乃舊，敬之哉！無廢朕命。」<small>纂，繼也。因昏而加褒顯，傳言王室不能命有功。</small>

---

**冬，季孫宿會晉士匄、宋華閱、衞孫林父、鄭公孫蠆、莒人、邾人于戚。**

晉侯問衞故於中行獻子，<small>問衞逐君當討否。獻子，荀偃。</small>對曰：「不如因而定之，衞有君矣，<small>謂剽已立。</small>伐之，未可以得志，而勤諸侯，史佚有言曰『因重而撫之』，<small>重不可移，就撫安之。</small>仲虺有言曰『亡者侮之，亂者取之，推亡固存，國之道也』，<small>仲虺，湯左相。</small>君其定衞以待時乎？」<small>待其昏亂之時乃伐之。</small>冬，會于戚，謀定衞也。<small>定立剽。</small>范宣子假羽毛於齊而弗歸，齊人始貳。<small>析羽為旌，王者游車之所建，齊私有之，因謂之羽毛，宣子聞而借觀之。</small>

---

楚子囊還自伐吳，卒。將死，遺言謂子庚：「必城郢！」<small>楚徙都郢，未有城郭，[公子燮、公子儀](../06/#-613)因築城為亂，事未得訖，子囊欲訖而未暇，故遺言見意。</small>君子謂子囊忠，君薨，不忘增其名，<small>謂前年謚君為共。</small>將死，不忘衞社稷，可不謂忠乎！忠，民之望也，詩曰「行歸于周，萬民所望」，忠也。<small>詩小雅。忠信為周。言德行歸於忠信，即為萬民所瞻望。</small>

---

### 襄十五年 <small>前五五八</small> {#-558}

**十有五年春，宋公使向戌來聘。二月己亥，及向戌盟于劉。**

十五年春，宋向戌來聘，且尋盟。<small>報[二年](#-571)豹之聘，尋[十一年](#-562)亳之盟。</small>見孟獻子，尤其室，<small>尤，責過也。</small>曰：「子有令聞，而美其室，非所望也。」對曰：「我在晉，吾兄為之，毀之重勞，且不敢間。」<small>傳言獻子友于兄，且不隱其實。</small>

---

**劉夏逆王后于齊。**<small>劉，采地，夏，名也，天子卿書字，劉夏非卿，故書名。天子無外，所命則成，故不言逆女。</small>

官師從單靖公，逆王后于齊，卿不行，非禮也。<small>官師，劉夏也，天子官師非卿也。劉夏獨過魯告昏，故不書單靖公。天子不親昏，使上卿逆而公監之，故曰「卿不行，非禮」。</small>

---

楚公子午為令尹，<small>代子囊。</small>公子罷戎為右尹，蒍子馮為大司馬，<small>子馮，叔敖從子。</small>公子橐師為右司馬，公子成為左司馬，屈到為莫敖，<small>屈到，屈蕩子。</small>公子追舒為箴尹，<small>追舒，莊王子，子南。</small>屈蕩為連尹，養由基為宮廏尹，以靖國人。君子謂楚於是乎能官人！官人，國之急也，能官人，則民無覦心，<small>無覬覦以求幸。</small>詩云「嗟我懷人，寘彼周行」，能官人也，<small>詩周南也。寘，置也。行，列也。周，徧也。詩人嗟歎，言我思得賢人，置之徧於列位，是后妃之志以官人為急。</small>王及公侯伯子男、甸采衞大夫各居其列，所謂周行也。<small>言自王以下，諸侯大夫各任其職，則是詩人周行之志也。甸、采、衞，五服之名也。天子所居，千里曰圻，其外曰侯服，次曰甸服，次曰男服，次曰采服，次曰衞服，五百里為一服，不言侯男，略舉也。</small>

---

鄭尉氏、司氏之亂，其餘盜在宋，<small>亂在[十年](#-563)。</small>鄭人以子西、伯有、子產之故，納賂于宋，<small>三子之父皆為尉氏所殺故。</small>以馬四十乘、<small>百六十匹。</small>與師茷、師慧。<small>樂師也。茷、慧，其名。</small>二月，公孫黑為質焉，<small>公孫黑，子皙。</small>司城子罕以堵女父、尉翩、司齊與之，良司臣而逸之，<small>賢而放之。</small>託諸季武子，武子寘諸卞，<small>子罕以司臣託季氏。</small>鄭人醢之三人也。<small>三人，堵女父、尉翩、司齊。</small>師慧過宋朝，將私焉，<small>私，小便。</small>其相曰：「朝也。」<small>相師者。</small>慧曰：「無人焉。」相曰：「朝也，何故無人？」慧曰：「必無人焉，若猶有人，豈其以千乘之相易淫樂之矇？必無人焉故也。」<small>千乘相，謂子產等也。言不為子產殺三盜，得賂而歸之，是重淫樂而輕國相。</small>子罕聞之，固請而歸之。<small>言子罕能改過。</small>

---

**夏，齊侯伐我北鄙，圍成，公救成，至遇。**<small>無傳。遇，魯地。書至遇，公畏齊，不敢至成。</small>**季孫宿、叔孫豹帥師城成郛。**<small>備齊，故夏城非例所譏。</small>

夏，齊侯圍成，貳於晉故也。<small>不畏霸主，故敢伐魯。</small>於是乎城成郛。<small>郛，郭也。</small>

---

**秋八月丁巳，日有食之。**<small>無傳。八月無丁巳，丁巳七月一日也，日月必有誤。</small>

---

**邾人伐我南鄙。**

秋，邾人伐我南鄙，<small>亦貳於晉故。</small>使告于晉。

**冬十有一月癸亥，晉侯周卒。**<small>四同盟。</small>

晉將為會，以討邾、莒，<small>[十二年](#-561)、[十四年](#-559)莒人伐魯，未之討也。</small>晉侯有疾乃止。冬，晉悼公卒，遂不克會。<small>為明年會湨梁傳。</small>鄭公孫夏如晉奔喪，子蟜送葬。<small>夏，子西也。言諸侯畏晉，故卿共葬。</small>

---

宋人或得玉，獻諸子罕，子罕弗受，獻玉者曰：「以示玉人，<small>玉人，能治玉者。</small>玉人以為寶也，故敢獻之。」子罕曰：「我以不貪為寶，爾以玉為寶，若以與我，皆喪寶也，不若人有其寶。」稽首而告曰：「小人懷璧，不可以越鄉，<small>言必為盜所害。</small>納此以請死也。」<small>請免死。</small>子罕寘諸其里，使玉人為之攻之，<small>攻，治也。</small>富而後使復其所。<small>賣玉得富。</small>

---

十二月，鄭人奪堵狗之妻，而歸諸范氏。<small>堵狗，堵女父之族。狗娶於晉范氏，鄭人既誅女父，畏狗因范氏而作亂，故奪其妻歸范氏，先絕之。傳言鄭之有謀。</small>

---

### 襄十六年 <small>前五五七</small> {#-557}

**十有六年春王正月，葬晉悼公。**<small>踰月而葬，速也。</small>**三月，公會晉侯、宋公、衞侯、鄭伯、曹伯、莒子、邾子、薛伯、杞伯、小邾子于湨梁。**<small>不書高厚，逃歸故也。湨水出河內軹縣東南，至溫入河。</small>

十六年春，葬晉悼公，平公即位。<small>平公，悼公子彪。</small>羊舌肸為傅，<small>肸，叔向也，代士渥濁。</small>張君臣為中軍司馬，<small>張老子，代其父。</small>祁奚、韓襄、欒盈、士鞅為公族大夫，<small>祁奚去中軍尉為公族大夫，去劇職，就間官。韓襄，無忌子。</small>虞丘書為乘馬御。<small>代程鄭。</small>改服脩官，烝于曲沃，<small>既葬，改喪服。脩官，選賢能。曲沃，晉祖廟。烝，冬祭也。諸侯五月而葬，既葬卒哭作主，然後烝嘗於廟，今晉踰月葬，作主而烝祭，傳言晉將有湨梁之會，故速葬。</small>警守而下，會于湨梁，<small>順河東行，故曰下。</small>命歸侵田。<small>諸侯相侵取之田。</small>

**==晉人執莒子、邾子以歸。==**<small>邾莒二國數侵魯，又無道於其民，故稱人以執。不以歸京師，非禮也。</small>

以我故，執邾宣公、莒犂比公，<small>犂比，莒子號也。[十二年](#-561)、[十四年](#-559)莒人侵魯，前年邾人伐魯，晉將為魯討之，悼公卒，不克會，故平公終其事。</small>且曰「通齊楚之使」。<small>邾莒在齊楚往來道中，故并以此責之。經書執在大夫盟下，既盟而後告。</small>

**戊寅，大夫盟。**<small>諸大夫本欲盟高厚，高厚逃歸，故遂自共盟。雞澤會重序諸侯，今此間無異事，即上諸侯大夫可知。</small>

**~~晉人執莒子、邾子以歸。~~**

晉侯與諸侯宴于溫，使諸大夫舞，曰：「歌詩必類。」<small>歌古詩，當使各從義類。</small>齊高厚之詩不類，<small>齊有二心故。</small>荀偃怒，且曰：「諸侯有異志矣。」使諸大夫盟高厚，高厚逃歸。<small>齊為大國，高厚若此，知小國必當有從者。</small>於是叔孫豹、晉荀偃、宋向戌、衞甯殖、鄭公孫蠆、小邾之大夫盟，曰：「同討不庭。」<small>自曹以下大夫不書，故傳舉小邾以包之。</small>

**齊侯伐我北鄙。**<small>無傳。齊貳晉故。</small>

**夏，公至自會。**<small>無傳。</small>

---

**五月甲子，地震。**<small>無傳。</small>

---

**叔老會鄭伯、晉荀偃、衞甯殖、宋人伐許。**<small>荀偃主兵，當序鄭上，方示叔老可以會鄭伯，故荀偃在下。</small>

許男請遷于晉，<small>許欲叛楚。</small>諸侯遂遷許，許大夫不可，晉人歸諸侯，<small>唯以其師討許之不肯遷。</small>鄭子蟜聞將伐許，遂相鄭伯以從諸侯之師，<small>鄭與許有宿怨，故其君親行。</small>穆叔從公，<small>從公歸。</small>齊子帥師會晉荀偃，書曰「會鄭伯」，為夷故也。<small>夷，平也。春秋於魯事所記不與外事同者，客主之言，所以為文固當異也，魯卿每會公侯，春秋無譏，故於此示例。不先書主兵之荀偃，而書後至之鄭伯，時皆諸侯大夫，義取皆平，故得會鄭伯。</small>夏六月，次于棫林，庚寅，伐許，次于函氏。<small>棫林、函氏皆許地。</small>

晉荀偃、欒黶帥師伐楚，以報宋揚梁之役。<small>晉師獨進。揚梁役在[十二年](#-561)。</small>楚公子格帥師，及晉師戰于湛阪，<small>襄城昆陽縣北有湛水，東入汝。</small>楚師敗績，晉師遂侵方城之外。<small>不書，不告。</small>復伐許而還。<small>許未遷故。</small>

---

**秋，齊侯伐我北鄙，圍成。**

秋，齊侯圍成。<small>成，魯孟氏邑。貳晉，故伐魯。</small>孟孺子速儌之，<small>孟獻子之子，莊子速也。儌，要也。</small>齊侯曰：「是好勇，去之以為之名。」速遂塞海陘而還。<small>海陘，魯隘道。</small>

---

**大雩。**<small>無傳，書過。</small>

---

**冬，叔孫豹如晉。**

冬，穆叔如晉聘，且言齊故。<small>言齊再伐魯。</small>晉人曰：「以寡君之未禘祀，<small>禘祀，三年喪畢之吉祭。</small>與民之未息，<small>新伐許及楚。</small>不然不敢忘。」穆叔曰：「以齊人之朝夕釋憾於敝邑之地，是以大請，敝邑之急，朝不及夕，引領西望，曰庶幾乎？<small>庶幾晉來救。</small>比執事之間，恐無及也。」見中行獻子，賦圻父，<small>圻父，詩小雅。周司馬掌封畿之兵甲，故謂之圻父。詩人責圻父為王爪牙，不脩其職，使百姓受困苦之憂而無所止居。</small>獻子曰：「偃知罪矣！敢不從執事以同恤社稷，而使魯及此？」<small>及此憂。</small>見范宣子，賦鴻鴈之卒章，<small>鴻鴈，詩小雅，卒章曰「鴻鴈于飛，哀鳴嗸嗸，唯此哲人，謂我劬勞」，言魯憂困嗸嗸然，若鴻鴈之失所。大曰鴻，小曰鴈。</small>宣子曰：「匄在此，敢使魯無鳩乎？」<small>鳩，集也。</small>

---

### 襄十七年 <small>前五五六</small> {#-556}

**十有七年春王二月庚午，邾子牼卒。**<small>無傳。宣公也，四同盟。</small>

---

**宋人伐陳。**

十七年春，宋莊朝伐陳，獲司徒卬，卑宋也。<small>司徒卬，陳大夫。卑宋，不設備。</small>

---

**夏，衞石買帥師伐曹。**<small>買，石稷子。</small>

衞孫蒯田于曹隧，<small>越竟而獵。孫蒯，林父之子。</small>飲馬于重丘，<small>重丘，曹邑。</small>毀其瓶，重丘人閉門而訽之，<small>訽，罵也。</small>曰：「親逐而君，爾父為厲，<small>厲，惡鬼。林父逐君在[十四年](#-559)。</small>是之不憂，而何以田為？」夏，衞石買、孫蒯伐曹，取重丘。<small>孫蒯不書，非卿。</small>曹人愬于晉。<small>為明年晉人執石買傳。</small>

---

**秋，齊侯伐我北鄙，圍桃，高厚帥師伐我北鄙，圍防。**<small>弁縣東南有桃虛。</small>

齊人以其未得志于我故，<small>前年圍成，辟孟孺子。</small>秋，齊侯伐我北鄙，圍桃，高厚圍臧紇于防。<small>防，臧紇邑。</small>師自陽關逆臧孫，至于旅松，<small>陽關在泰山鉅平縣東。旅松，近防地也。魯師畏齊，不敢至防。</small>郰叔紇、臧疇、臧賈帥甲三百，宵犯齊師，送之而復。<small>郰叔紇，叔梁紇。臧疇、臧賈，臧紇之昆弟也。三子與臧紇共在防，故夜送臧紇於旅松，而復還守防。</small>齊師去之。<small>失臧紇故。</small>

齊人獲臧堅，<small>堅，臧紇之族。</small>齊侯使夙沙衞唁之，且曰「無死」，<small>使無自殺。</small>堅稽首曰：「拜命之辱，抑君賜不終，姑又使其刑臣禮於士。」以杙抉其傷而死。<small>言使賤人來唁己，是惠賜不終也。夙沙衞奄人，故謂之刑臣。</small>

---

**九月，大雩。**<small>無傳，書過。</small>

---

**==冬，邾人伐我南鄙。==**

冬，邾人伐我南鄙，為齊故也。<small>齊未得志於魯，故邾助之。</small>

---

**宋華臣出奔陳。**<small>暴亂宗室，懼而出奔。實以冬出，書秋者，以始作亂時來告。</small>

宋華閱卒，華臣弱皐比之室，<small>臣，閱之弟。皐比，閱之子。弱，侵易之。</small>使賊殺其宰華吳，賊六人以鈹殺諸盧門，合左師之後。<small>盧門，宋城門。合，向戌邑。後，屋後。</small>左師懼曰：「老夫無罪。」賊曰：「皐比私有討於吳。」遂幽其妻，<small>幽吳妻也。</small>曰：「畀余而大璧。」<small>畀，與也。</small>宋公聞之，曰：「臣也不唯其宗室是暴，大亂宋國之政，必逐之。」左師曰：「臣也亦卿也，大臣不順，國之恥也，不如蓋之。」乃舍之。左師為己短策，苟過華臣之門，必騁。<small>惡之。</small>十一月甲午，國人逐瘈狗，瘈狗入於華臣氏，國人從之，華臣懼，遂奔陳。<small>華臣心不自安，見逐狗而驚走。</small>

宋皇國父為大宰，為平公築臺，妨於農收，<small>周十一月，今九月，收斂時。</small>子罕請俟農功之畢，公弗許，築者謳曰：「澤門之皙，實興我役，<small>澤門，宋東城南門也。皇國父白皙，而居近澤門。</small>邑中之黔，實慰我心。」<small>子罕黑色，而居邑中。</small>子罕聞之，親執扑，<small>扑，杖。</small>以行築者，而抶其不勉者，曰：「吾儕小人，皆有闔廬以辟燥濕寒暑，<small>闔謂門戶閉塞。</small>今君為一臺而不速成，何以為役？」<small>役，事也。</small>謳者乃止。或問其故，子罕曰：「宋國區區，而有詛有祝，禍之本也。」<small>傳善子罕分謗。</small>

---

**~~冬，邾人伐我南鄙。~~**

---

齊晏桓子卒，<small>晏嬰父也。</small>晏嬰麤縗斬，<small>斬，不緝之也。縗在胷前。麤，三升布。</small>苴絰帶、杖、菅屨，<small>苴，麻之有子者，取其麤也。杖，竹杖。菅屨，草屨。</small>食鬻，居倚廬，寢苫枕草，<small>此禮與士喪禮略同，其異唯枕草耳，然枕凷亦非喪服正文。</small>其老曰：「非大夫之禮也。」<small>時之所行，士及大夫縗服各有不同，晏子為大夫而行士禮，其家臣不解，故譏之。</small>曰：「唯卿為大夫。」<small>晏子惡直己以斥時失禮，故孫辭略答家老。</small>

---

### 襄十八年 <small>前五五五</small> {#-555}

**十有八年春，白狄來。**<small>不言朝，不能行朝禮。</small>

十八年春，白狄始來。<small>白狄，狄之別名。未嘗與魯接，故曰始。</small>

---

**夏，晉人執衞行人石買。**<small>石買即是伐曹者，宜即懲治本罪，而晉因其為行人之使執之，故書行人以罪晉。</small>

夏，晉人執衞行人石買于長子，執孫蒯于純留，<small>長子、純留二縣，今皆屬上黨郡。孫蒯不書，父在位，蒯非卿。</small>為曹故也。<small>前年衞伐曹。</small>

---

**秋，齊師伐我北鄙。**<small>不書齊侯，齊侯不入竟。</small>

秋，齊侯伐我北鄙。

**冬十月，公會晉侯、宋公、衞侯、鄭伯、曹伯、莒子、邾子、滕子、薛伯、杞伯、小邾子，同圍齊。**<small>齊數行不義，諸侯同心俱圍之。</small>

中行獻子將伐齊，夢與厲公訟，弗勝，<small>厲公，獻子所弒者。</small>公以戈擊之，首隊於前，跪而戴之，奉之以走，見梗陽之巫皐。<small>梗陽，晉邑，在大原晉陽縣南。皐，巫名也，夢并見之。</small>他日見諸道，與之言，同，<small>巫亦夢見獻子與厲公訟。</small>巫曰：「今茲主必死，若有事於東方，則可以逞。」<small>巫知獻子有死徵，故勸使快意伐齊。</small>獻子許諾。晉侯伐齊，將濟河，獻子以朱絲係玉二瑴，<small>雙玉曰瑴。</small>而禱曰：「齊環怙恃其險，負其衆庶，<small>環，齊靈公名。負，依也。</small>弃好背盟，陵虐神主，<small>神主，民也。謂數伐魯、殘民人。</small>曾臣彪將率諸侯以討焉，<small>彪，晉平公名。稱臣者，明上有天子，以謙告神。曾臣，猶末臣。</small>其官臣偃實先後之，<small>守官之臣。偃，獻子名。</small>苟捷有功，無作神羞，<small>羞，恥也。</small>官臣偃無敢復濟，<small>偃信巫言，故以死自誓。</small>唯爾有神裁之。」沈玉而濟。

冬十月，會于魯濟，尋湨梁之言，同伐齊。<small>湨梁在[十六年](#-557)，盟曰「同討不庭」。</small>齊侯禦諸平陰，塹防門而守之，廣里，<small>平陰城在濟北盧縣東北，其城南有防，防有門，於門外作塹，橫行廣一里，故經書圍。</small>夙沙衞曰：「不能戰，莫如守險。」<small>謂防門不足為險。</small>弗聽。諸侯之士門焉，齊人多死。范宣子告析文子，<small>析文子，齊大夫子家。</small>曰：「吾知子，敢匿情乎？魯人、莒人皆請以車千乘，自其鄉入，既許之矣！若入，君必失國，子盍圖之？」子家以告公，公恐，晏嬰聞之曰：「君固無勇，而又聞是，弗能久矣。」<small>不能久敵晉。</small>齊侯登巫山以望晉師，<small>巫山在盧縣東北。</small>晉人使司馬斥山澤之險，雖所不至，必旆而疏陳之，<small>斥，候也。疏建旌旗以為陳，示衆也。</small>使乘車者左實右偽，以旆先，<small>偽，以衣服為人形也。建旆以先驅。</small>輿曳柴而從之，<small>以揚塵。</small>齊侯見之，畏其衆也，乃脫歸。<small>脫，不張旗幟。</small>丙寅晦，齊師夜遁，師曠告晉侯曰：「鳥烏之聲樂，齊師其遁。」<small>鳥烏得空營，故樂也。</small>邢伯告中行伯，<small>邢伯，晉大夫，邢侯也。中行伯，獻子。</small>曰：「有班馬之聲，<small>夜遁，馬不相見，故鳴。班，別也。</small>齊師其遁。」叔向告晉侯曰：「城上有烏，齊師其遁。」

十一月丁卯朔，入平陰，遂從齊師。夙沙衞連大車以塞隧而殿，<small>此衞所欲守險。</small>殖綽、郭最曰：「子殿國師，齊之辱也，<small>奄人殿師，故以為辱。</small>子姑先乎？」乃代之殿，衞殺馬於隘以塞道。<small>恨二子，故塞其道，欲使晉得之。</small>晉州綽及之，射殖綽，中肩，兩矢夾脰，<small>脰，頸也。</small>曰：「止，將為三軍獲，不止，將取其衷。」<small>不止，復欲射兩矢中央。</small>顧曰：「為私誓。」州綽曰：「有如日。」<small>言必不殺女，明如日。</small>乃弛弓而自後縛之，<small>反縛之。</small>其右具丙，<small>州綽之右。</small>亦舍兵而縛郭最，皆衿甲面縛，<small>衿甲，不解甲。</small>坐于中軍之鼓下。晉人欲逐歸者，魯衞請攻險。<small>險，固城守者。</small>己卯，荀偃、士匄以中軍克京茲。<small>在平陰城東南。</small>乙酉，魏絳、欒盈以下軍克邿。<small>欒黶死，其子盈佐下軍。平陰西有邿山。</small>趙武、韓起以上軍圍盧，弗克。

十二月戊戌，及秦周，伐雍門之萩。<small>秦周，魯大夫。趙武及之，共伐萩也。雍門，齊城門。</small>范鞅門于雍門，其御追喜以戈殺犬于門中，<small>殺犬，示間暇。</small>孟莊子斬其橁，以為公琴。<small>莊子，孺子速也。橁，木名。</small>己亥，焚雍門及西郭、南郭，劉難、士弱率諸侯之師焚申池之竹木。<small>二子，晉大夫。</small>壬寅，焚東郭、北郭，范鞅門于揚門，<small>齊西門。</small>州綽門于東閭，<small>齊東門。</small>左驂迫，還于門中，以枚數闔。<small>枚，馬檛也。闔。門扇也。數其板，示不恐。</small>齊侯駕，將走郵棠，<small>郵棠，齊邑。</small>大子與郭榮扣馬，<small>大子，光也。榮，齊大夫。</small>曰：「師速而疾，略也！<small>言欲略行其地，無久攻意。</small>將退矣，君何懼焉？且社稷之主，不可以輕，輕則失衆，君必待之。」將犯之，大子抽劒斷鞅，乃止。甲辰，東侵及濰，南及沂。<small>濰水在東莞東北，至北海都昌縣入海。沂水出東莞蓋縣，至下邳入泗。</small>

**曹伯負芻卒于師。**<small>無傳。禮當與許男同。三同盟。</small>

---

**楚公子午帥師伐鄭。**

鄭子孔欲去諸大夫，<small>欲專權。</small>將叛晉而起楚師以去之，使告子庚，子庚弗許。<small>子庚，楚令尹，公子午。</small>楚子聞之，使揚豚尹宜告子庚曰：「國人謂不穀主社稷而不出師，死不從禮，<small>不能承先君之業，死將不得從先君之禮。</small>不穀即位，於今五年，師徒不出，人其以不穀為自逸而忘先君之業矣，<small>謂己未嘗統師自出。</small>大夫圖之，其若之何？」子庚歎曰：「君王其謂午懷安乎？吾以利社稷也！」見使者，稽首而對曰：「諸侯方睦於晉，臣請嘗之，<small>嘗，試其難易也。</small>若可，君而繼之，不可，收師而退，可以無害，君亦無辱。」子庚帥師，治兵於汾。<small>襄城縣東北有汾丘城。</small>於是，子蟜、伯有、子張從鄭伯伐齊，<small>子張，公孫黑肱。</small>子孔、子展、子西守，二子知子孔之謀，<small>二子，子展、子西。</small>完守入保，<small>完城郭，內保守。</small>子孔不敢會楚師。

楚師伐鄭，次於魚陵。<small>魚陵，魚齒山也，在南陽犫縣北，鄭地。</small>右師城上棘，遂涉潁，次于旃然。<small>將涉潁，故於水邊權築小城，以為進退之備。旃然水出熒陽成皐縣，東入汴。</small>蒍子馮、公子格率銳師侵費滑、胥靡、獻于、雍梁，<small>胥靡、獻于、雍梁皆鄭邑，河南陽翟縣東北有雍氏城。</small>右回梅山，<small>在熒陽密縣東北。</small>侵鄭東北，至于蟲牢而反。子庚門于純門，信于城下而還。<small>信，再宿也。</small>涉於魚齒之下，<small>魚齒山之下有滍水，故言涉。</small>甚雨及之，楚師多凍，役徒幾盡。

晉人聞有楚師，師曠曰：「不害！吾驟歌北風，又歌南風，南風不競，<small>歌者吹律以詠八風，南風音微，故曰不競也。師曠唯歌南北風者，聽晉楚之強弱。</small>多死聲，楚必無功。」董叔曰：「天道多在西北，<small>歲在豕韋，月又建亥，故曰多在西北。</small>南師不時，必無功。」<small>不時，謂觸歲月。</small>叔向曰：「在其君之德也。」<small>言天時地利不如人和。</small>

---

### 襄十九年 <small>前五五四</small> {#-554}

**十有九年春王正月，諸侯盟于祝柯。**<small>前年圍齊之諸侯也。祝柯縣，今屬濟南郡。</small>**晉人執邾子。**<small>稱人以執，惡及民也。</small>**公至自伐齊。**<small>無傳。</small>**取邾田自漷水。**<small>取邾田，以漷水為界也。漷水出東海合鄉縣西南，經魯國至高平湖陸縣入泗。</small>

十九年春，諸侯還自沂上，盟于督揚，曰「大毋侵小」。<small>督揚，即祝柯也。</small>執邾悼公，以其伐我故。<small>伐魯在[十七年](#-556)。</small>遂次于泗上，疆我田。<small>正邾魯之界也。泗，水名。</small>取邾田自漷水，歸之于我。<small>邾田在漷水北，今更以漷為界，故曰取邾田。</small>

晉侯先歸，公享晉六卿于蒲圃，<small>六卿過魯。</small>賜之三命之服，軍尉、司馬、司空、輿尉、候奄皆受一命之服，<small>如鞌戰還之賜，唯無先輅。</small>賄荀偃束錦加璧乘馬，先吳壽夢之鼎。<small>荀偃，中軍元帥，故特賄之。五匹為束。四馬為乘。壽夢，吳子乘也，獻鼎於魯，因以為名。古之獻物必有以先，今以璧馬為鼎之先。</small>

荀偃癉疽生瘍於頭，<small>癉疽，惡創。</small>濟河，及著雍，病，目出，大夫先歸者皆反，士匄請見，弗內，請後，曰：「鄭甥可。」<small>士匄，中軍佐，故問後也。鄭甥，荀吳，其母鄭女。</small>二月甲寅卒，而視，不可含。<small>目開口噤。</small>宣子盥而撫之，曰：「事吳敢不如事主？」猶視。<small>大夫稱主。</small>欒懷子曰：「其為未卒事於齊故也乎？」<small>懷子，欒盈。</small>乃復撫之，曰：「主苟終，所不嗣事于齊者，有如河。」乃瞑受含。<small>嗣，續也。</small>宣子出，曰：「吾淺之為丈夫也。」<small>自恨以私待人。</small>

~~晉欒魴帥師，從衞孫文子伐齊。~~

---

**季孫宿如晉。**

季武子如晉拜師。<small>謝討齊。</small>晉侯享之，范宣子為政，<small>代荀偃將中軍。</small>賦黍苗，<small>黍苗，詩小雅，美召伯勞來諸侯，如陰雨之長黍苗也，喻晉君憂勞魯國，猶召伯。</small>季武子興，再拜稽首，曰：「小國之仰大國也，如百穀之仰膏雨焉，若常膏之，其天下輯睦，豈唯敝邑？」賦六月。<small>六月，尹吉甫佐天子征伐之詩，以晉侯比吉甫出征，以匡王國。</small>

季武子以所得於齊之兵作林鐘，而銘魯功焉。<small>林鐘，律名，鑄鐘聲應林鐘，因以為名。</small>臧武仲謂季孫曰：「非禮也！夫銘，天子令德，<small>天子銘德不銘功。</small>諸侯言時計功，<small>舉得時，動有功，則可銘也。</small>大夫稱伐，<small>銘其功伐之勞。</small>今稱伐，則下等也，<small>從大夫故。</small>計功，則借人也，<small>借晉力也。</small>言時，則妨民多矣，何以為銘？且夫大伐小，取其所得，以作彝器，<small>彝，常也，謂鐘鼎為宗廟之常器。</small>銘其功烈，以示子孫，昭明德而懲無禮也，今將借人之力以救其死，若之何銘之？小國幸於大國，<small>以勝大國為幸。</small>而昭所獲焉以怒之，亡之道也。」<small>為城西郛、武城傳。</small>

---

**葬曹成公。**<small>無傳。</small>

---

**夏，衞孫林父帥師伐齊。**

==晉欒魴帥師，從衞孫文子伐齊。==<small>為懷子之言故也。欒魴，欒氏族，不書，兵并林父，不別告也。經書夏，從告。</small>

---

**秋七月辛卯，齊侯環卒。**<small>世子光三與魯同盟。</small>

齊侯娶于魯，曰顏懿姬，無子，其姪鬷聲姬生光，以為大子。<small>兄子曰姪。顏、鬷皆二姬母姓，因以為號，懿、聲皆謚。</small>諸子，仲子、戎子，戎子嬖，<small>諸子，諸妾姓子者，二子皆宋女。</small>仲子生牙，屬諸戎子，<small>屬託之。</small>戎子請以為大子，許之。<small>齊侯許之。</small>仲子曰：「不可！廢常不祥，<small>廢立嫡之常。</small>間諸侯難，<small>事難成也。</small>光之立也，列於諸侯矣，<small>列諸侯之會。</small>今無故而廢之，是專黜諸侯，<small>謂光已有諸侯之尊。</small>而以難犯不祥也，君必悔之！」公曰：「在我而已。」遂東大子光，<small>廢而徙之東鄙。</small>使高厚傅牙，以為大子，夙沙衞為少傅。齊侯疾，崔杼微逆光，疾病而立之，光殺戎子，<small>終言之。</small>尸諸朝。非禮也！婦人無刑，<small>無黥刖之刑。</small>雖有刑，不在朝市。<small>謂犯死刑者，猶不暴尸。</small>夏五月壬辰晦，齊靈公卒。<small>經書七月辛卯，光定位而後赴。</small>莊公即位，<small>大子光也。</small>執公子牙於句瀆之丘，以夙沙衞易己，衞奔高唐以叛。<small>光謂衞教公易己。高唐在祝柯縣西北。</small>

**晉士匄帥師侵齊，至穀，聞齊侯卒，乃還。**<small>詳錄所至及還者，善得禮。</small>

晉士匄侵齊，及穀，聞喪而還，禮也。<small>禮之常，不必待君命。</small>

---

於四月丁未，<small>於此年四月。</small>鄭公孫蠆卒，赴於晉大夫，范宣子言於晉侯，以其善於伐秦也，<small>[十四年](#-559)晉伐秦，子蟜見諸侯師而勸之濟涇。</small>六月，晉侯請於王，王追賜之大路，使以行禮也。<small>大路，天子所賜車之揔名，以行葬禮。傳言大夫有功，則賜服路。</small>

---

**八月丙辰，仲孫蔑卒。**<small>無傳。</small>

---

**齊殺其大夫高厚。**

秋八月，齊崔侯殺高厚於灑藍，而兼其室。<small>灑藍，齊地。</small>書曰「齊殺其大夫」，從君於昏也。<small>傳解經不言崔杼殺而為國討文。</small>

---

**鄭殺其大夫公子嘉。**

鄭子孔之為政也專，<small>專權。</small>國人患之，乃討西宮之難，<small>[十年](#-563)尉止等作難西宮，子孔知而不言。</small>與純門之師，<small>前年子孔召楚師至純門。</small>子孔當罪，以其甲及子革、子良氏之甲守，<small>以自守也。</small>甲辰，子展、子西率國人伐之，殺子孔而分其室。書曰「鄭殺其大夫」，專也。<small>亦以國討為文。</small>

子然、子孔，宋子之子也，<small>子然，子革父。</small>士子孔，圭媯之子也，<small>宋子、圭媯皆鄭穆公妾。士子孔，子良父。</small>圭媯之班亞宋子而相親也，<small>亞，次也。</small>二子孔亦相親也，僖之四年，子然卒，<small>鄭僖四年，魯[襄六年](#-567)。</small>簡之元年，士子孔卒，<small>魯[襄八年](#-565)。</small>司徒孔實相子革、子良之室，<small>司徒孔與二父相親，故相助其子。</small>三室如一，<small>言同心。</small>故及於難。<small>故二子并及難。</small>子革、子良出奔楚，子革為右尹。<small>子革，即鄭丹。</small>鄭人使子展當國，子西聽政，立子產為卿。<small>簡公猶幼，故大夫當國。</small>

---

**冬，葬齊靈公。**<small>無傳。</small>

齊慶封圍高唐，弗克。<small>夙沙衞以叛，故圍之。</small>冬十一月，齊侯圍之，見衞在城上，號之乃下，<small>衞下與齊侯語。</small>問守備焉，以無備告，揖之乃登。<small>齊侯以衞告誠，揖而禮之，欲生之也，衞志於戰死，故不順齊侯之揖而還登城。</small>聞師將傅，食高唐人，殖綽、工僂會夜縋納師，<small>因其會食。二子，齊大夫。</small>醢衞于軍。

---

**城西郛。**<small>魯西郭。</small>

城西郛，懼齊也。<small>前年與晉伐齊，又鑄其器為鐘，故懼。</small>

**叔孫豹會晉士匄于柯。**<small>魏郡內黃縣東北有柯城。</small>

齊及晉平，盟于大隧，<small>大隧，地闕。</small>故穆叔會范宣子于柯。<small>齊晉平，魯懼齊，故為柯會以自固。</small>穆叔見叔向，賦載馳之四章，<small>四章曰「控于大邦，誰因誰極」。控，引也。取其欲引大國以自救助。</small>叔向曰：「肸敢不承命！」<small>叔向度齊未肯以盟服，故許救魯。</small>

**城武城。**<small>泰山南武城縣。</small>

穆叔歸，曰：「齊猶未也，不可以不懼。」乃城武城。

---

衞石共子卒，<small>石買。</small>悼子不哀，<small>買之子，石惡。</small>孔成子曰：「是謂蹷其本，<small>蹷，猶拔也。</small>必不有其宗。」<small>為[二十八年](#-545)石惡出奔傳。</small>

---

### 襄二十年 <small>前五五三</small> {#-553}

**二十年春王正月辛亥，仲孫速會莒人，盟于向。**<small>向，莒邑。</small>

二十年春，及莒平，孟莊子會莒人，盟于向，督揚之盟故也。<small>莒數伐魯，前年諸侯盟督揚以和解之，故二國自復共盟，結其好。</small>

---

**夏六月庚申，公會晉侯、齊侯、宋公、衞侯、鄭伯、曹伯、莒子、邾子、滕子、薛伯、杞伯、小邾子，盟于澶淵。**<small>澶淵，在頓丘縣南，今名繁汙，此衞地，又近戚田。</small>

夏，盟于澶淵，齊成故也。<small>齊與晉平。</small>

**秋，公至自會。**<small>無傳。</small>

---

**仲孫速帥師伐邾。**

邾人驟至，以諸侯之事，弗能報也。<small>驟，數也，謂[十五年](#-558)、[十七年](#-556)伐魯。</small>秋，孟莊子伐邾以報之。<small>既盟而又伐之，非。</small>

---

**蔡殺其大夫公子燮，**<small>莊公子。</small>**蔡公子履出奔楚。**<small>燮母弟也。</small>**陳侯之弟黃出奔楚。**<small>稱弟，明無罪也。</small>

蔡公子燮欲以蔡之晉，<small>背楚。</small>蔡人殺之，公子履，其母弟也，故出奔楚。<small>與兄同謀故。</small>
陳慶虎、慶寅畏公子黃之偪，<small>二慶，陳卿。恐黃偪奪其政。</small>愬諸楚曰：「與蔡司馬同謀。」<small>同欲之晉。</small>楚人以為討，<small>討，責陳。</small>公子黃出奔楚。<small>奔楚自理。</small>

初，蔡文侯欲事晉，曰：「先君與於踐土之盟，<small>先君，文侯父、莊侯甲午也。踐土盟在[僖二十八年](../05/#-632)。</small>晉不可弃，且兄弟也。」畏楚，不能行而卒。<small>[宣十七年](../07/#-592)文侯卒。</small>楚人使蔡無常，<small>徵發無准。</small>公子燮求從先君以利蔡，不能而死。書曰「蔡殺其大夫公子燮」，言不與民同欲也，<small>罪其違衆。</small>「陳侯之弟黃出奔楚」，言非其罪也。<small>稱弟，罪陳侯及二慶。</small>公子黃將出奔，呼於國曰：「慶氏無道，求專陳國，暴蔑其君，而去其親，五年不滅，是無天也。」<small>為[二十三年](#-550)陳殺二慶傳。</small>

---

**叔老如齊。**

齊子初聘于齊，禮也。<small>齊魯有怨，朝聘禮絕，今始復通，故曰初。繼好息民，故曰禮。</small>

---

**冬十月丙辰朔，日有食之。**<small>無傳。</small>

---

**季孫宿如宋。**

冬，季武子如宋，報向戌之聘也。<small>向戌聘在[十五年](#-558)。</small>褚師段逆之以受享，<small>段，共公子，子石也。逆以入國，受享禮。</small>賦常棣之七章以卒，<small>武子賦也。七章以卒，盡八章，取其「妻子好合，如鼓瑟琴，宜爾室家，樂爾妻帑」，言二國好合，宜其室家相親如兄弟。</small>宋人重賄之。歸復命，公享之，賦魚麗之卒章，<small>魚麗，詩小雅，卒章曰「物其有矣，維其時矣」，喻聘宋得其時。</small>公賦南山有臺，<small>南山有臺，詩小雅，取其「樂只君子，邦家之基，邦家之光」，喻武子奉使，能為國光煇。</small>武子去所，曰：「臣不堪也。」<small>去所，辟席。</small>

---

衞甯惠子疾，召悼子，<small>悼子，甯喜。</small>曰：「吾得罪於君，悔而無及也！名藏在諸侯之策，曰『孫林父、甯殖出其君』，君入則掩之，<small>掩惡名。</small>若能掩之，則吾子也，若不能，猶有鬼神，吾有餒而已，不來食矣。」<small>餒，餓也。</small>悼子許諾，惠子遂卒。<small>為[二十六年](#-547)衞侯歸傳。</small>

---

### 襄二十一年 <small>前五五二</small> {#-552}

**二十有一年春王正月，公如晉。**

二十一年春，公如晉，拜師及取邾田也。<small>謝[十八年](#-555)伐齊之師、漷水之田。</small>

**邾庶其以漆、閭丘來奔。**<small>二邑在高平南平陽縣，東北有漆鄉，西北有顯閭亭。以邑出為叛，適魯而言來奔，內外之辭。</small>

邾庶其以漆、閭丘來奔，<small>庶其，邾大夫。</small>季武子以公姑姊妻之，<small>計公年不得有未嫁姑姊，蓋寡者二人。</small>皆有賜於其從者。

於是魯多盜，季孫謂臧武仲曰：「子盍詰盜？」<small>詰，治也。</small>武仲曰：「不可詰也！紇又不能。」季孫曰：「我有四封，而詰其盜，何故不可？子為司寇，將盜是務去，若之何不能？」武仲曰：「子召外盜而大禮焉，何以止吾盜？<small>吾謂國中。</small>子為正卿，而來外盜，使紇去之，將何以能？庶其竊邑於邾以來，子以姬氏妻之，而與之邑，<small>使食漆、閭丘。</small>其從者皆有賜焉，若大盜禮焉以君之姑姊與其大邑，其次皁牧輿馬，<small>給其賤役，從皁至牧凡八等之人。</small>其小者衣裳劒帶，是賞盜也！賞而去之，其或難焉！紇也聞之，在上位者，洒濯其心，壹以待人，軌度其信，可明徵也，<small>徵，驗也。</small>而後可以治人！夫上之所為，民之歸也，上所不為而民或為之，是以加刑罰焉，而莫敢不懲，若上之所為而民亦為之，乃其所也，又可禁乎？夏書曰『念茲在茲，<small>逸書也。茲，此也。謂行此事，當念使可施之於此。</small>釋茲在茲，<small>釋，除也。謂欲有所治除於人，亦當顧己得無亦有之。</small>名言茲在茲，<small>名此事，言此事，亦皆當令可施於此。</small>允出茲在茲，<small>允，信也。信出於此，則善亦在此。</small>惟帝念功』，<small>言帝念功則功成也。</small>將謂由己壹也，信由己壹，而後功可念也。」<small>言非但意念而已，當須信己誠至。</small>庶其非卿也，以地來，雖賤必書，重地也。<small>重地故書其人，其人書則惡名彰，以懲不義。</small>

**夏，公至自晉。**<small>無傳。</small>

---

齊侯使慶佐為大夫，<small>慶佐，崔杼黨。</small>復討公子牙之黨，執公子買于句瀆之丘，公子鉏來奔，叔孫還奔燕。<small>三子，齊公族。言莊公斥逐親戚，以成崔慶之勢，終有弒殺之禍。</small>

---

夏，楚子庚卒，楚子使薳子馮為令尹，訪於申叔豫，<small>叔豫，叔時孫。</small>叔豫曰：「國多寵而王弱，<small>弱，政教微而貴臣強。</small>國不可為也。」遂以疾辭，方暑，闕地下冰而牀焉，重繭衣裘，鮮食而寢。<small>繭，緜衣。</small>楚子使醫視之，復曰：「瘠則甚矣，<small>瘠，瘦也。</small>而血氣未動。」<small>言無疾。</small>乃使子南為令尹。<small>子南，公子追舒也。為[二十二年](#-551)殺追舒傳。</small>

---

**秋，晉欒盈出奔楚。**<small>盈不能防閑其母，以取奔亡，稱名罪之。</small>

欒桓子娶於范宣子，生懷子。<small>桓子，欒黶。懷子，盈也。</small>范鞅以其亡也，怨欒氏，<small>[十四年](#-559)欒黶強逐范鞅，使奔秦。</small>故與欒盈為公族大夫，而不相能。桓子卒，欒祁與其老州賓通，<small>欒祁，桓子妻、范宣子女、盈之母也。范氏堯後，祁姓。</small>幾亡室矣，<small>言亂甚。</small>懷子患之，祁懼其討也，愬諸宣子曰：「盈將為亂！以范氏為死桓主而專政矣，<small>桓主，欒黶。</small>曰『吾父逐鞅也，不怒而以寵報之，<small>謂宣子不為黶責怒鞅，而反與鞅寵位。</small>又與吾同官而專之，<small>同為公族大夫，而鞅專其權勢。</small>吾父死而益富，死吾父而專於國，有死而已，吾蔑從之矣』，<small>言宣子專政，盈欲以死作難。</small>其謀如是，懼害於主，吾不敢不言。」范鞅為之徵。<small>證其有此。</small>懷子好施，士多歸之，宣子畏其多士也，信之。懷子為下卿，<small>下軍佐。</small>宣子使城著，而遂逐之。<small>著，晉邑。在外易逐。</small>秋，欒盈出奔楚。

宣子殺箕遺、黃淵、嘉父、司空靖、邴豫、董叔、邴師、申書、羊舌虎、叔羆，<small>十子，皆晉大夫，欒盈之黨也。羊舌虎，叔向弟。</small>囚伯華、叔向、籍偃。<small>籍偃，上軍司馬。</small>人謂叔向曰：「子離於罪，其為不知乎？」<small>譏其受囚而不能去。</small>叔向曰：「與其死亡若何？<small>言雖囚，何若於死亡。</small>詩曰『優哉游哉，聊以卒歲』，知也。」<small>詩小雅，言君子優游於衰世，所以辟害卒其壽，是亦知也。</small>樂王鮒見叔向曰：「吾為子請。」叔向弗應，出不拜。<small>樂王鮒，晉大夫樂桓子。</small>其人皆咎叔向，叔向曰：「必祁大夫。」<small>祁大夫，祁奚也，食邑於祁，因以為氏。祁縣，今屬大原。</small>室老聞之曰：「樂王鮒言於君，無不行，<small>其言皆得行。</small>求赦吾子，吾子不許，<small>謂不應、出不拜。</small>祁大夫所不能也，<small>不能動君，</small>而曰『必由之』，何也？」叔向曰：「樂王鮒，從君者也，何能行？祁大夫外舉不弃讎，內舉不失親，其獨遺我乎？詩曰『有覺德行，四國順之』，<small>詩大雅，言德行直則天下順之。</small>夫子，覺者也。」<small>覺，較然正直。</small>晉侯問叔向之罪於樂王鮒，對曰：「不弃其親，其有焉。」<small>言叔向篤親親，必與叔虎同謀。</small>於是祁奚老矣，<small>老，去公族大夫。</small>聞之，乘馹而見宣子，曰：「詩曰『惠我無疆，子孫保之』，<small>詩周頌也，言文武有惠訓之德，加於百姓，故子孫保賴之。</small>書曰『聖有謩勳，明徵定保』，<small>逸書。謩，謀也。勳，功也。言聖哲有謀功者，當明信定安之。</small>夫謀而鮮過，惠訓不倦者，叔向有焉，<small>謀鮮過，有謩勳也。惠訓不倦，惠我無疆也。</small>社稷之固也！猶將十世宥之，以勸能者，今壹不免其身，<small>壹以弟故。</small>以弃社稷，不亦惑乎？鯀殛而禹興，<small>言不以父罪廢其子。</small>伊尹放大甲而相之，卒無怨色，<small>大甲，湯孫也，荒淫失度，伊尹放之桐宮三年，改悔而復之，而無恨心，言不以一怨妨大德。</small>管蔡為戮，周公右王，<small>言兄弟罪不相及。</small>若之何其以虎也弃社稷？子為善，誰敢不勉，多殺何為？」宣子說，與之乘，以言諸公而免之。<small>共載入見公。</small>不見叔向而歸，<small>言為國，非私叔向也。</small>叔向亦不告免焉而朝。<small>不告謝之，明不為己。</small>初，叔向之母妬叔虎之母美而不使，<small>不使見叔向父。</small>其子皆諫其母，其母曰：「深山大澤，實生龍蛇，<small>言非常之地，多生非常之物。</small>彼美，余懼其生龍蛇以禍女，女，敝族也，<small>敝，衰壞也。龍蛇，喻奇怪。</small>國多大寵，<small>六卿專權。</small>不仁人間之，不亦難乎？余何愛焉？」使往視寢，生叔虎，美而有勇力，欒懷子嬖之，故羊舌氏之族及於難。

欒盈過於周，周西鄙掠之，<small>劫掠財物。</small>辭於行人，<small>王行人也。</small>曰：「天子陪臣盈，<small>諸侯之臣稱於天子曰陪臣。</small>得罪於王之守臣，<small>范宣子為王所命，故曰守臣。</small>將逃罪，罪重於郊甸，<small>重得罪於郊甸，謂為郊甸所侵掠也。郭外曰郊，郊外曰甸。</small>無所伏竄，敢布其死！<small>布，陳也。</small>昔陪臣書能輸力於王室，王施惠焉，<small>輸力，謂輔相晉國，以翼戴天子。</small>其子黶不能保任其父之勞，大君若不弃書之力，亡臣猶有所逃，<small>大君，謂天王。</small>若弃書之力而思黶之罪，臣戮餘也，<small>罪戮之餘。</small>將歸死於尉氏，<small>尉氏，討姦之官。</small>不敢還矣，敢布四體，唯大君命焉。」<small>布四體，言無所隱。</small>王曰：「尤而效之，其又甚焉。」<small>尤晉逐盈而自掠之，是效尤。</small>使司徒禁掠欒氏者，歸所取焉，使候出諸轘轅。<small>候，送迎賓客之官也。轘轅關，在緱氏縣東南。</small>

---

**九月庚戌朔，日有食之。**<small>無傳。</small>

**冬十月庚辰朔，日有食之。**<small>無傳。</small>

---

**曹伯來朝。**

冬，曹武公來朝，始見也。<small>即位三年，始來見公。</small>

---

**公會晉侯、齊侯、宋公、衞侯、鄭伯、曹伯、莒子、邾子于商任。**<small>商任，地闕。</small>

會於商任，錮欒氏也。<small>禁錮欒盈，使諸侯不得受。</small>齊侯、衞侯不敬，叔向曰：「二君者必不免！會朝，禮之經也，禮，政之輿也，<small>政須禮而行。</small>政，身之守也，<small>政存則身安。</small>怠禮失政，失政不立，是以亂也。」<small>為[二十五年](#-548)齊弒光、[二十六年](#-547)衞弒剽傳。</small>

知起、中行喜、州綽、刑蒯出奔齊，<small>四子，晉大夫。</small>皆欒氏之黨也。樂王鮒謂范宣子曰：「盍反州綽、邢蒯？勇士也。」宣子曰：「彼欒氏之勇也，余何獲焉？」<small>言不為己用。</small>王鮒曰：「子為彼欒氏，乃亦子之勇也。」<small>言子待之如欒氏，亦為子用也。</small>齊莊公朝，指殖綽、郭最曰：「是寡人之雄也。」州綽曰：「君以為雄，誰敢不雄？然臣不敏，平陰之役，先二子鳴。」<small>[十八年](#-555)晉伐齊，及平陰，州綽獲殖綽、郭最，故自比於雞，鬭勝而先鳴。</small>莊公為勇爵，<small>設爵位以命勇士。</small>殖綽、郭最欲與焉，<small>自以為勇。</small>州綽曰：「東閭之役，臣左驂迫，還於門中，識其枚數，<small>識門版數，亦在[十八年](#-555)。</small>其可以與於此乎？」公曰：「子為晉君也。」對曰：「臣為隷新，<small>言但為僕隷尚新耳。</small>然二子者，譬於禽獸，臣食其肉而寢處其皮矣。」<small>言嘗射得之。</small>

### 襄二十二年 <small>前五五一</small> {#-551}

**二十有二年春王正月，公至自會。**<small>無傳。</small>

---

二十二年春，臧武仲如晉。<small>公頻與晉侯外會，今各將罷還，魯之守卿遣武仲，為公謝不敏，故不書。</small>雨，過御叔，御叔在其邑，將飲酒，<small>御叔，魯御邑大夫。</small>曰：「焉用聖人？<small>武仲多知，時人謂之聖。</small>我將飲酒，而己雨行，何以聖為？」穆叔聞之曰：「不可使也，而傲使人，<small>言御叔不任使四方。</small>國之蠹也。」令倍其賦。<small>古者家其國邑，故以重賦為罰。傳言穆叔能用教。</small>

---

**夏四月。**

---

夏，晉人徵朝于鄭，<small>召鄭使朝。</small>鄭人使少正公孫僑對，<small>少正，鄭卿官也。公孫僑，子產。</small>曰：「在晉先君悼公九年，我寡君於是即位，<small>魯[襄八年](#-565)。</small>即位八月，<small>即位年之八月。</small>而我先大夫子駟從寡君以朝于執事，執事不禮於寡君，<small>言朝執事，謙不敢斥晉侯。</small>寡君懼，因是行也，我二年六月朝于楚，<small>因朝晉不見禮，生朝楚心。</small>晉是以有戲之役，<small>在[九年](#-564)。</small>楚人猶競，而申禮於敝邑，敝邑欲從執事，而懼為大尤，曰『晉其謂我不共有禮』，是以不敢攜貳於楚，我四年三月，先大夫子蟜又從寡君以觀釁於楚，<small>實朝，言觀釁，飾辭也。言欲往視楚，知可去否。</small>晉於是乎有蕭魚之役，<small>在[十一年](#-562)。</small>謂我『敝邑邇在晉國，譬諸草木，吾臭味也，<small>晉鄭同姓故。</small>而何敢差池』？<small>差池，不齊一。</small>楚亦不競，寡君盡其土實，<small>土地所有。</small>重之以宗器，<small>宗廟禮樂之器，鐘磬之屬。</small>以受齊盟，<small>齊，同也。</small>遂帥羣臣，隨于執事，以會歲終，<small>朝正。</small>貳於楚者，子侯石盂，歸而討之，<small>石盂，石㚟。</small>湨梁之明年，<small>湨梁在[十六年](#-557)。</small>子蟜老矣，公孫夏從寡君以朝于君，見於嘗酎，<small>酒之新熟，重者為酎，嘗新飲酒為嘗酎。</small>與執燔焉，<small>助祭。</small>間二年，聞君將靖東夏，<small>謂[二十年](#-553)澶淵盟。</small>四月，又朝以聽事期，<small>先澶淵二月，往朝以聽會期。</small>不朝之間，無歲不聘，無役不從，以大國政令之無常，國家罷病，不虞荐至，<small>荐，仍也。</small>無日不惕，豈敢忘職？<small>惕，懼也。</small>大國若安定之，其朝夕在庭，何辱命焉？<small>言自將往，不須來召。</small>若不恤其患，而以為口實，<small>口實，但有其言而已。</small>其無乃不堪任命，而翦為仇讎，<small>翦，削也。謂見剝削不堪命，則成仇讎。</small>敝邑是懼，其敢忘君命？委諸執事，執事實重圖之。」<small>傳言子產有辭，所以免大國之討。</small>

---

**秋七月辛酉，叔老卒。**<small>無傳。子叔齊子。</small>

---

秋，欒盈自楚適齊，晏平仲言於齊侯曰：「商任之會，受命於晉，<small>受錮欒氏之命。</small>今納欒氏，將安用之？小所以事大，信也，失信不立，君其圖之！」弗聽。退告陳文子曰：「君人執信，臣人執共，忠信篤敬，上下同之，天之道也，君自弃也，弗能久矣。」<small>為[二十五年](#-548)齊弒其君光傳。</small>

---

九月，鄭公孫黑肱有疾，歸邑于公，<small>黑肱，子張。</small>召室老宗人，立段，<small>段，子石，黑肱子。</small>而使黜官薄祭，<small>黜官，無多受職。</small>祭以特羊，殷以少牢，<small>四時祀以一羊，三年盛祭以羊豕。殷，盛也。</small>足以共祀，盡歸其餘邑，曰：「吾聞之『生於亂世，貴而能貧，民無求焉，可以後亡』，敬共事君與二三子，生在敬戒，不在富也。」己巳，伯張卒。君子曰：「善戒！詩曰『慎爾侯度，用戒不虞』，鄭子張其有焉！」<small>詩大雅。侯，維也。義取慎法度，戒未然。</small>

---

**冬，公會晉侯、齊侯、宋公、衞侯、鄭伯、曹伯、莒子、邾子、薛伯、杞伯、小邾子于沙隨。**

冬，會于沙隨，復錮欒氏也。<small>晉知欒盈在齊，故復錮也。</small>欒盈猶在齊，晏子曰：「禍將作矣！齊將伐晉，不可以不懼。」<small>為明年齊伐晉傳。</small>

**公至自會。**<small>無傳。</small>

---

**楚殺其大夫公子追舒。**<small>書名者，寵近小人，貪而多馬，為國所患。</small>

楚觀起有寵於令尹子南，未益祿而有馬數十乘，<small>言子南偏寵觀起令富。</small>楚人患之，王將討焉，子南之子弃疾為王御士，<small>御王車者。</small>王每見之，必泣，弃疾曰：「君三泣臣矣，敢問誰之罪也？」王曰：「令尹之不能，爾所知也，國將討焉，爾其居乎？」<small>問能止事我否。</small>對曰：「父戮子居，君焉用之？洩命重刑，臣亦不為。」<small>漏洩君命，罪之重。</small>王遂殺子南於朝，轘觀起於四竟。<small>轘，車裂以徇。</small>子南之臣謂弃疾：「請徙子尸於朝。」<small>欲犯命取殯。</small>曰：「君臣有禮，唯二三子。」<small>不欲犯命移尸。</small>三日，弃疾請尸，王許之。既葬，其徒曰：「行乎？」<small>行，去也。</small>曰：「吾與殺吾父，行將焉入？」曰：「然則臣王乎？」曰：「弃父事讎，吾弗忍也。」<small>於事是讎，於實是君，故雖謂讎而不敢報。</small>遂縊而死。<small>傳譏康王與人子謀其父，失君臣之義。</small>

復使薳子馮為令尹，公子齮為司馬，屈建為莫敖。<small>屈建，子木也。</small>有寵於薳子者八人，皆無祿而多馬。他日朝，與申叔豫言，弗應而退，從之，入於人中，<small>申叔辟薳子，不欲與語。</small>又從之，遂歸，退朝見之，<small>薳子就申叔家見之。</small>曰：「子三困我於朝，吾懼，不敢不見，吾過，子姑告我，何疾我也？」對曰：「吾不免是懼，何敢告子？」<small>言恐與子并罪，故不敢與子語。</small>曰：「何故？」對曰：「昔觀起有寵於子南，子南得罪，觀起車裂，何故不懼？」自御而歸，不能當道，<small>薳子惶懼，意不在御。</small>至，謂八人者曰：「吾見申叔，夫子所謂生死而肉骨也！<small>已死復生，白骨更肉。</small>知我者，如夫子則可，<small>夫子，謂申叔也。如夫子，謂以義匡己。</small>不然，請止。」<small>止不相知。</small>辭八人者，而後王安之。<small>辭，遣之。</small>

---

十二月，鄭游眅將如晉，<small>游眅，公孫蠆子。</small>未出竟，遭逆妻者，奪之，以館于邑，<small>舍止其邑，不復行。</small>丁巳，其夫攻子明，殺之，以其妻行。<small>十二月無丁巳，丁巳十一月十四日也。</small>子展廢良而立大叔，<small>良，游昄子。大叔，昄弟。</small>曰：「國卿，君之貳也，民之主也，不可以苟，請舍子明之類！」<small>子明有罪，而良又不賢故。</small>求亡妻者，使復其所，使游氏勿怨，<small>鄭國不討專殺之人，所以抑強扶弱，臨時之宜。</small>曰：「無昭惡也。」<small>交怨，則父之不脩益明也。</small>

---

### 襄二十三年 <small>前五五〇</small> {#-550}

**二十有三年春王二月癸酉朔，日有食之。**<small>無傳。</small>

---

**三月己巳，杞伯匄卒。**<small>五同盟。</small>

二十三年春，杞孝公卒。晉悼夫人喪之，<small>悼夫人，晉平公母、杞孝公姊妹。</small>平公不徹樂，非禮也。<small>徹，去也。</small>禮，為鄰國闕。<small>禮，諸侯絕期，故以鄰國責之。</small>

---

**夏，邾畀我來奔。**<small>無傳。畀我是庶其之黨，同有竊邑叛君之罪，來奔故書。</small>

---

**葬杞孝公。**<small>無傳。</small>

---

**陳殺其大夫慶虎及慶寅。**<small>書名，皆罪其專國叛君。言及，史異辭，無義例。</small>**陳侯之弟黃自楚歸于陳。**<small>諸侯納之曰歸，黃至楚自理得直，故為楚所納。</small>

陳侯如楚，<small>朝也。</small>公子黃愬二慶於楚，楚人召之。<small>二慶，虎及寅也。[二十年](#-553)二慶譖黃，黃奔楚自理，今陳侯往楚，乃信黃，為召二慶。</small>使慶樂往，殺之。<small>慶樂，二慶之族。二慶畏誅，故不敢自往。</small>慶氏以陳叛。<small>因陳侯在楚而叛之。不書叛，不以告。</small>夏，屈建從陳侯圍陳，陳人城，<small>治城以距君。屈建，楚莫敖。</small>板隊而殺人，役人相命，各殺其長，<small>慶氏忿其板隊，遂殺築人，故役人怒而作亂。</small>遂殺慶虎、慶寅。楚人納公子黃。君子謂慶氏，不義不可肆也，<small>肆，放也。</small>故書曰「惟命不于常」。<small>周書康誥，言有義則存，無義則亡。</small>

---

**晉欒盈復入于晉。**<small>以惡入曰復入。</small>**入于曲沃。**<small>兵敗奔曲沃，據曲沃衆，還與君爭，非欲出附他國，故不言叛。</small>

晉將嫁女于吳，齊侯使析歸父媵之，以藩載欒盈及其士，<small>藩，車之有障蔽者。使若媵妾在其中。</small>納諸曲沃。<small>欒盈邑也。</small>欒盈夜見胥午而告之，<small>胥午，守曲沃大夫。</small>對曰：「不可！天之所廢，誰能興之？子必不免，吾非愛死也，知不集也。」<small>集，成也。</small>盈曰：「雖然，因子而死，吾無悔矣！我實不天，子無咎焉。」<small>言我雖不為天所祐，子無天咎，故可因。</small>許諾。伏之而觴曲沃人，<small>胥午匿盈而飲其衆。</small>樂作，午言曰：「今也得欒孺子何如？」<small>孺子，欒盈。</small>對曰：「得主而為之死，猶不死也。」皆歎，有泣者。爵行，又言，皆曰：「得主，何貳之有？」盈出，徧拜之。<small>謝衆之思己。</small>四月，欒盈帥曲沃之甲，因魏獻子以晝入絳。<small>獻子，魏舒。絳，晉國都。</small>

初，欒盈佐魏莊子於下軍，<small>莊子，魏絳，獻子之父。</small>獻子私焉，故因之。<small>私相親愛。</small>趙氏以原屏之難怨欒氏，<small>[成八年](../08/#-583)莊姬譖之，欒郤為徵。</small>韓趙方睦，<small>韓起讓趙武，故和睦。</small>中行氏以伐秦之役怨欒氏，<small>[十四年](#-559)晉伐秦，欒黶違荀偃命，曰「余馬首欲東」。</small>而固與范氏和親，<small>范宣子佐中行偃於中軍。</small>知悼子少而聽於中行氏，<small>悼子，知罃之子荀盈也。少，年十七。知氏、中行氏同祖，故相聽從。</small>程鄭嬖於公，<small>鄭亦荀氏宗。</small>唯魏氏及七輿大夫與之。<small>七輿，官名。</small>

樂王鮒侍坐於范宣子，或告曰：「欒氏至矣。」宣子懼，桓子曰：「奉君以走固宮，必無害也！<small>桓子，樂王鮒。</small>且欒氏多怨，子為政，欒氏自外，子在位，其利多矣！既有利權，又執民柄，<small>賞罰為民柄。</small>將何懼焉？欒氏所得，其唯魏氏乎？而可強取也！夫克亂在權，子無懈矣！」公有姻喪，<small>夫人有杞喪。</small>王鮒使宣子墨縗冒絰，<small>晉自殽戰還，遂常墨縗。</small>二婦人輦以如公，<small>恐欒氏有內應距之，故為婦人服而入。</small>奉公以如固宮。<small>固宮，宮之有臺觀備守者。</small>范鞅逆魏舒，<small>用王鮒計，欲強取之。</small>則成列既乘，將逆欒氏矣，趨進曰：「欒氏帥賊以入，鞅之父與二三子在君所矣，<small>二三子，諸大夫。</small>使鞅逆吾子，鞅請驂乘。」持帶，<small>驂乘必持帶，備隋隊。</small>遂超乘，<small>跳上獻子車。</small>右撫劒，左援帶，<small>劫之。</small>命驅之出，僕請，<small>請所至。</small>鞅曰：「之公。」宣子逆諸階，<small>逆獻子也，</small>執其手，賂之以曲沃。<small>恐不與己同心。</small>

初，斐豹，隸也，著於丹書，<small>蓋犯罪沒為官奴，以丹書其罪。</small>欒氏之力臣曰督戎，國人懼之，斐豹謂宣子曰：「苟焚丹書，我殺督戎。」宣子喜曰：「而殺之，所不請於君焚丹書者，有如日。」<small>言不負要，明如日。</small>乃出豹而閉之，<small>閉著門外。</small>督戎從之，踰隱而待之，<small>隱，短牆也。</small>督戎踰入，豹自後擊而殺之。

范氏之徒在臺後，<small>公臺之後。</small>欒氏乘公門，<small>乘，登也。</small>宣子謂鞅曰：「矢及君屋，死之。」鞅用劒以帥卒，<small>用劒，短兵接敵，欲致死。</small>欒氏退，攝車從之。<small>鞅攝宣子戎車。</small>遇欒樂，<small>樂，盈之族。</small>曰：「樂免之，死將訟女於天。」<small>言雖死，猶不舍女罪。</small>樂射之，不中，又注，<small>注，屬矢於弦也。</small>則乘槐本而覆，<small>欒樂車轢槐而覆。</small>或以戟鉤之，斷肘而死。欒魴傷，欒盈奔曲沃，晉人圍之。<small>魴，欒氏族。</small>

---

**秋，齊侯伐衞，遂伐晉。**<small>兩事，故言遂。</small>

秋，齊侯伐衞。先驅，穀榮御王孫揮，召揚為右，<small>先驅，前鋒軍。</small>申驅，成秩御莒恒，申鮮虞之傅摯為右，<small>申驅，次前軍。傅摯，申鮮虞之子。</small>曹開御戎，晏父戎為右，<small>公御右也。</small>貳廣，上之登御邢公，盧蒲癸為右，<small>貳廣，公副車。</small>啟，牢成御襄罷師，狼蘧疏為右，<small>左翼曰啟。</small>胠，商子車御侯朝，桓跳為右，<small>右翼曰胠。</small>大殿，商子游御夏之御寇，崔如為右，<small>大殿，後軍。</small>燭庸之越駟乘。<small>四人共乘殿車也。傳具載此，言莊公廢舊臣，任武力。</small>自衞將遂伐晉。

晏平仲曰：「君恃勇力，以伐盟主，若不濟，國之福也！不德而有功，憂必及君。」崔杼諫曰：「不可！臣聞之，小國間大國之敗而毀焉，必受其咎，君其圖之。」弗聽。陳文子見崔武子，<small>文子，陳完之孫須無。武子，崔杼也。</small>曰：「將如君何？」武子曰：「吾言於君，君弗聽也，以為盟主而利其難，羣臣若急，君於何有？<small>言有急不能顧君，欲弒之以說晉。</small>子姑止之。」文子退，告其人曰：「崔子將死乎？謂君甚，而又過之，<small>弒君之惡過於背盟主。</small>不得其死！過君以義，猶自抑也，況以惡乎？」<small>自抑損。</small>

齊侯遂伐晉，取朝歌，<small>朝歌，今屬汲郡。</small>為二隊，入孟門，登大行，<small>二隊，分兵為二部。孟門，晉隘道。大行山在河內郡北。</small>張武軍於熒庭，<small>張武軍，謂築壘壁。熒庭，晉地。</small>戍郫邵，<small>取晉邑而守之。</small>封少水，<small>封晉尸於少水，以為京觀。</small>以報平陰之役乃還。<small>平陰役在[十八年](#-555)。</small>趙勝帥東陽之師以追之，獲晏氂。<small>趙勝，趙旃之子。東陽，晉之山東，魏郡廣平以北。晏氂，齊大夫。</small>

**八月，叔孫豹帥師救晉，次于雍榆。**<small>豹救晉，待命于雍榆，故書次。雍榆，晉地，汲郡朝歌縣東有雍城。</small>

八月，叔孫豹帥師救晉，次于雍榆，禮也。<small>救盟主，故曰禮。</small>

---

季武子無適子，公彌長，而愛悼子，欲立之，<small>公彌，公鉏。悼子，紇也。</small>訪於申豐曰：「彌與紇，吾皆愛之，欲擇才焉而立之。」申豐趨退，歸，盡室將行。<small>申豐，季氏屬大夫。</small>他日又訪焉，對曰：「其然，將具敝車而行。」<small>其然，猶必爾。</small>乃止。<small>止，不立紇。</small>訪於臧紇，臧紇曰：「飲我酒，吾為子立之。」季氏飲大夫酒，臧紇為客，<small>為上賓。</small>既獻，<small>已獻酒。</small>臧孫命北面重席，新樽絜之，<small>酒樽既新，復絜澡之。</small>召悼子，降逆之，大夫皆起，<small>臧孫下，迎悼子。</small>及旅而召公鉏，<small>獻酬禮畢而通行為旅。</small>使與之齒，<small>使從庶子之禮，列在悼子之下。</small>季孫失色。<small>恐公鉏不從。</small>季氏以公鉏為馬正，<small>馬正，家司馬。</small>慍而不出，閔子馬見之，<small>閔子馬，閔馬父。</small>曰：「子無然！禍福無門，唯人所召，為人子者，患不孝，不患無所，<small>所，位處。</small>敬共父命，何常之有？<small>言廢置在父，無常位也。</small>若能孝敬，富倍季氏可也，<small>父寵之則可富。</small>姦回不軌，禍倍下民可也。」<small>禍甚於貧賤。</small>公鉏然之，敬共朝夕，恪居官次。<small>次，舍也。</small>季孫喜，使飲己酒，而以具往，盡舍旃，<small>具，饗燕之具。</small>故公鉏氏富，又出為公左宰。<small>出季氏家，臣仕於公。</small>

**己卯，仲孫速卒。**<small>孟莊子也。</small>

孟孫惡臧孫，<small>不相善。</small>季孫愛之。<small>愛其成己志。</small>孟氏之御騶豐點好羯也，<small>羯，孟莊子之庶子、孺子秩之弟，孝伯也。</small>曰：「從余言，必為孟孫。」<small>為孟孫後。</small>再三云，羯從之。孟莊子疾，豐點謂公鉏：「苟立羯，請讎臧氏。」<small>使孟氏與公鉏共憎臧孫。</small>公鉏謂季孫曰：「孺子秩固其所也，<small>固自當立。</small>若羯立，則季氏信有力於臧氏矣。」<small>臧氏因季孫之欲而為定之，猶為有力，今若專立孟氏之少，則季氏有力過於臧氏。</small>弗應。己卯，孟孫卒。公鉏奉羯，立于戶側。<small>戶側，喪主。</small>季孫至，入哭而出，曰：「秩焉在？」公鉏曰：「羯在此矣。」季孫曰：「孺子長。」公鉏曰：「何長之有？唯其才也，<small>季孫廢鉏立紇，云「欲擇才」，故以此答之。</small>且夫子之命也。」<small>遂誣孟孫。</small>遂立羯。秩奔邾。

**冬十月乙亥，臧孫紇出奔邾。**<small>書名者，阿順季氏，為之廢長立少，以取奔亡，罪之。</small>

臧孫入哭，甚哀多涕，出，其御曰：「孟孫之惡子也，而哀如是，季孫若死，其若之何？」臧孫曰：「季孫之愛我，疾疢也，<small>常志相順從，身之害。</small>孟孫之惡我，藥石也，<small>常志相違戾，猶藥石之療疾。</small>美疢不如惡石，夫石猶生我，<small>愈己疾也。</small>疢之美，其毒滋多！孟孫死，吾亡無日矣。」孟氏閉門，告於季孫曰：「臧氏將為亂，不使我葬。」<small>欲為公鉏讎臧氏。</small>季孫不信。臧孫聞之，戒。<small>戒，為備也。</small>冬十月，孟氏將辟，藉除於臧氏，<small>辟，穿藏也。於臧氏借人除葬道。</small>臧孫使正夫助之，<small>正夫，隧正。</small>除於東門，甲從己而視之。<small>畏孟氏，故從甲士視作者。</small>孟氏又告季孫，季孫怒，命攻臧氏。<small>見其有甲故。</small>乙亥，臧紇斬鹿門之關，以出奔邾。<small>魯南城東門。</small>

初，臧宣叔娶于鑄，生賈及為而死，<small>鑄國，濟北蛇丘縣所治。</small>繼室以其姪，<small>女子謂兄弟之子為姪。</small>穆姜之姨子也，<small>姪，穆姜姨母之子，與穆姜為姨昆弟。</small>生紇，長於公宮，姜氏愛之，故立之。<small>立為宣叔嗣。</small>臧賈、臧為出在鑄。<small>還舅氏也。</small>臧武仲自邾使告臧賈，且致大蔡焉，<small>大蔡，大龜。</small>曰：「紇不佞，失守宗祧，<small>遠祖廟為祧。</small>敢告不弔！<small>不為天所弔恤。</small>紇之罪不及不祀，<small>言應有後。</small>子以大蔡納請，其可。」<small>請為先人立後。</small>賈曰：「是家之禍也，非子之過也，賈聞命矣。」再拜受龜，使為以納請，<small>賈使為為己請。</small>遂自為也。<small>為自為請。</small>

臧孫如防，<small>防，臧孫邑。</small>使來告曰：「紇非能害也，知不足也，<small>言使甲從己，但慮事淺耳。</small>非敢私請，<small>為其先人請也。</small>苟守先祀，無廢二勳，<small>二勳，文仲、宣叔。</small>敢不辟邑。」<small>據邑請後，故孔子以為要君。</small>乃立臧為，臧紇致防而奔齊。其人曰：「其盟我乎？」<small>謂陳其罪惡，盟諸大夫以為戒。</small>臧孫曰：「無辭。」<small>廢長立少，季孫所忌，故謂無辭以罪己。</small>將盟臧氏，季孫召外史掌惡臣，而問盟首焉，<small>惡臣，謂奔亡者。盟首，載書之章首。</small>對曰：「盟東門氏也，曰『毋或如東門遂，不聽公命，殺適立庶』，<small>文公命立子惡，公子遂殺之，立宣公。</small>盟叔孫氏也，曰『毋或如叔孫僑如，欲廢國常，蕩覆公室』。」<small>謂譖公與季孟於晉。</small>季孫曰：「臧孫之罪皆不及此。」孟椒曰：「盍以其犯門斬關？」季孫用之。乃盟臧氏，曰：「無或如臧孫紇干國之紀，犯門斬關。」<small>干，亦犯也。</small>臧孫聞之，曰：「國有人焉，誰居？其孟椒乎？」<small>孟椒，孟獻子之孫，子服惠伯。居，猶與也。</small>

---

**晉人殺欒盈。**

晉人克欒盈于曲沃，盡殺欒氏之族黨，欒魴出奔宋。書曰「晉人殺欒盈」，不言大夫，言自外也。<small>自外犯君而入，非復晉大夫。</small>

---

**齊侯襲莒。**<small>輕行掩其不備曰襲。因伐晉還襲莒。不言遂者，間有事。</small>

齊侯還自晉，不入，<small>不入國。</small>遂襲莒，門于且于，<small>且于，莒邑。</small>傷股而退。<small>齊侯傷。</small>明日將復戰，期于壽舒，<small>壽舒，莒地。</small>杞殖、華還載甲，夜入且于之隧，宿於莒郊。<small>二子，齊大夫。且于隧，狹路。</small>明日，先遇莒子於蒲侯氏，<small>蒲侯氏，近莒之邑。</small>莒子重賂之，使無死，曰：「請有盟。」<small>欲以盟要二子，無致死戰。</small>華周對曰：「貪貨弃命，亦君所惡也，<small>華周，即華還。</small>昏而受命，日未中而弃之，何以事君？」莒子親鼓之，從而伐之，獲杞梁。<small>杞梁，即杞殖。</small>莒人行成。<small>勝大國益懼，故行成。</small>齊侯歸，遇杞梁之妻於郊，<small>梁戰死，妻行迎喪。</small>使弔之，辭曰：「殖之有罪，何辱命焉？<small>言若有罪，不足弔。</small>若免於罪，猶有先人之敝廬在，下妾不得與郊弔。」<small>婦人無外事故。下，猶賤也。</small>齊侯弔諸其室。<small>傳善婦人有禮。</small>

齊侯將為臧紇田，<small>與之田邑。</small>臧孫聞之，見齊侯，與之言伐晉，<small>齊侯自道伐晉之功。</small>對曰：「多則多矣，抑君似鼠！夫鼠，晝伏夜動，不穴於寢廟，畏人故也，今君聞晉之亂而後作焉，<small>作，起兵也。</small>寧將事之，非鼠如何？」乃弗與田。<small>臧孫知齊侯將敗，不欲受其邑，故以比鼠，欲使怒而止。</small>仲尼曰：「知之難也！有臧武仲之知，<small>謂能辟齊禍。</small>而不容於魯國，抑有由也，作不順而施不恕也！夏書曰『念茲在茲』，<small>逸書也，念此事，在此身，言行事當常念如在己身也。</small>順事恕施也。」

---

### 襄二十四年 <small>前五四九</small> {#-549}

**二十有四年春，叔孫豹如晉。**<small>賀克欒氏。</small>

二十四年春，穆叔如晉，范宣子逆之，問焉曰：「古人有言曰『死而不朽』，何謂也？」穆叔未對，宣子曰：「昔匄之祖，自虞以上為陶唐氏，<small>陶唐，堯所治地，大原晉陽縣也。終虞之世以為號，故曰自虞以上。</small>在夏為御龍氏，<small>謂劉累也，事見[昭二十九年](../10/#-513)。</small>在商為豕韋氏，<small>豕韋，國名，東郡白馬縣東南有韋城。</small>在周為唐杜氏，<small>唐杜，二國名。殷末，豕韋國於唐，周成王滅唐，遷之於杜，為杜伯，杜伯之子隰叔奔晉，四世及士會，食邑於范，復為范氏。杜，今京兆杜縣。</small>晉主夏盟，為范氏，其是之謂乎？」<small>晉為諸夏盟主，范氏復為之佐。言己世為興家。</small>穆叔曰：「以豹所聞，此之謂世祿，非不朽也！魯有先大夫曰臧文仲，既沒，其言立，<small>立，謂不廢絕。</small>其是之謂乎？豹聞之『大上有立德，<small>黃帝堯舜。</small>其次有立功，<small>禹稷。</small>其次有立言，<small>史佚、周任、臧文仲。</small>雖久不廢，此之謂不朽』，若夫保姓受氏，以守宗祊，<small>祊，廟門。</small>世不絕祀，無國無之，祿之大者，不可謂不朽。」<small>傳善穆叔之知言。</small>

范宣子為政，諸侯之幣重，鄭人病之。二月，鄭伯如晉，子產寓書於子西，以告宣子，<small>寓，寄也。</small>曰：「子為晉國，四鄰諸侯不聞令德，而聞重幣，僑也惑之！僑聞君子長國家者，非無賄之患，而無令名之難！夫諸侯之賄，聚於公室則諸侯貳，<small>貳，離也。</small>若吾子賴之則晉國貳，<small>賴，恃用之。</small>諸侯貳則晉國壞，晉國貳則子之家壞，何沒沒也！<small>沒沒，沈滅之言。</small>將焉用賄？夫令名，德之輿也，<small>德須令名以遠聞。</small>德，國家之基也，有基無壞，無亦是務乎！有德則樂，樂則能久，詩云『樂旨君子，邦家之基』，有令德也夫！<small>詩小雅，言君子樂美其道，為邦家之基，所以濟令德。</small>『上帝臨女，無貳爾心』，有令名也夫！<small>詩大雅，言武王為天所臨，不敢懷貳心，所以濟令名。</small>恕思以明德，則令名載而行之，是以遠至邇安，毋寧使人謂子，子實生我，<small>無寧，寧也。</small>而謂子浚我以生乎？<small>浚，取也。言取我財以自生。</small>象有齒以焚其身，賄也。」<small>焚，斃也。</small>宣子說，乃輕幣。是行也，鄭伯朝晉，為重幣故，且請伐陳也。鄭伯稽首，宣子辭，子西相曰：「以陳國之介恃大國，而陵虐於敝邑，<small>介，因也。大國，楚也。</small>寡君是以請請罪焉，<small>請得罪施陳也。</small>敢不稽首！」<small>為明年鄭入陳傳。</small>

---

**仲孫羯帥師侵齊。**

孟孝伯侵齊，晉故也。<small>前年齊伐晉，魯為晉報侵。</small>

---

**夏，楚子伐吳。**

夏，楚子為舟師以伐吳，<small>舟師，水軍。</small>不為軍政，<small>不設賞罰之差。</small>無功而還。<small>為下吳召舒鳩起本。</small>

---

**秋七月甲子朔，日有食之，既。**<small>無傳。</small>

---

**齊崔杼帥師伐莒。**

齊侯既伐晉而懼，將欲見楚子，楚子使薳啟彊如齊聘，且請期。<small>請會期。</small>齊社，蒐軍實，使客觀之。<small>祭社，因閱數軍器，以示薳啟彊。</small>陳文子曰：「齊將有寇！吾聞之，兵不戢，必取其族。」<small>戢，藏也。族，類也。取其族，還自害也。</small>

秋，齊侯聞將有晉師，<small>夷儀之師。</small>使陳無宇從薳啟彊如楚辭，且乞師。<small>辭有晉師，未得相見。</small>崔杼帥師送之，遂伐莒，侵介根。<small>介根，莒邑，今城陽黔陬縣東北計基城是也。齊既與莒平，因兵出侵之，言無信也。</small>

---

**大水。**<small>無傳。</small>

---

**八月癸巳朔，日有食之。**<small>無傳。</small>

---

**公會晉侯、宋公、衞侯、鄭伯、曹伯、莒子、邾子、滕子、薛伯、杞伯、小邾子于夷儀。**

會于夷儀，將以伐齊，水，不克。<small>晉合諸侯，以報前年見伐。</small>

**冬，楚子、蔡侯、陳侯、許男伐鄭。**

冬，楚子伐鄭以救齊，門于東門，次于棘澤。<small>以齊無宇乞師故也。</small>諸侯還救鄭。<small>夷儀諸侯。</small>晉侯使張骼、輔躒致楚師，求御于鄭，<small>欲得鄭人自御，知其地利故也。</small>鄭人卜宛射犬，吉。<small>射犬，鄭公孫。</small>子大叔戒之曰：「大國之人，不可與也。」<small>言不可與等也，欲使卑下之。大叔，游吉。</small>對曰：「無有衆寡，其上一也。」<small>言在己上者有常分，無大小國之異。</small>大叔曰：「不然！部婁無松柏。」<small>部婁，小阜，松柏，大木，喻小國異於大國。</small>

二子在幄，坐射犬于外，<small>二子，張骼、輔躒。幄，帳也。</small>既食而後食之，使御廣車而行，<small>廣車，兵車。</small>己皆乘乘車，<small>乘車，安車。</small>將及楚師，而後從之乘，皆踞轉而鼓琴。<small>轉，衣裝。</small>近，不告而馳之，<small>射犬恨，故近敵不告而馳。</small>皆取冑於櫜而冑，入壘皆下，搏人以投，收禽挾囚。<small>禽，獲也。</small>弗待而出，<small>射犬又不待二子。</small>皆超乘，抽弓而射。既免，復踞轉而鼓琴，曰：「公孫！同乘，兄弟也，<small>言同乘義如兄弟。</small>胡再不謀？」<small>謂不告而馳、不待而出。</small>對曰：「曩者志入而已，今則怯也。」皆笑曰：「公孫之亟也。」<small>亟，急也。言其性急，不能受屈。</small>楚子自棘澤還，使薳啟彊帥師送陳無宇。<small>傳言齊楚固相結也。</small>

**公至自會。**<small>無傳。</small>

吳人為楚舟師之役故，<small>在此年夏。</small>召舒鳩人，舒鳩人叛楚。<small>舒鳩，楚屬國。召欲與共伐楚。</small>楚子師于荒浦，<small>荒浦，舒鳩地。</small>使沈尹壽與師祁犂讓之，<small>二子，楚大夫。</small>舒鳩子敬逆二子，而告無之，且請受盟。二子復命，王欲伐之，薳子曰：「不可！<small>令尹薳子馮。</small>彼告不叛，且請受盟，而又伐之，伐無罪也！姑歸息民，以待其卒，<small>卒，終也。</small>卒而不貳，吾又何求？若猶叛我，無辭有庸。」乃還。<small>彼無辭，我有功。為明年楚滅舒鳩傳。</small>

---

**陳鍼宜咎出奔楚。**<small>陳鍼子八世孫，慶氏之黨。書名，惡之也。</small>

陳人復討慶氏之黨，鍼宜咎出奔楚。<small>言宜咎所以稱名。</small>

---

**叔孫豹如京師。**

齊人城郟。<small>郟，王城也。於是穀雒鬭毀王宮，齊叛晉，欲求媚於天子，故為王城之。</small>穆叔如周聘，且賀城。王嘉其有禮也，賜之大路。<small>大路，天子所賜車之揔名。為[昭四年](../10/#-538)叔孫以所賜路葬張本。</small>

---

晉侯嬖程鄭，使佐下軍。<small>代欒盈也。</small>鄭行人公孫揮如晉聘，<small>揮，子羽也。</small>程鄭問焉曰：「敢問降階何由？」<small>問自降下之道。</small>子羽不能對，歸以語然明，<small>然明，鬷蔑。</small>然明曰：「是將死矣，不然將亡！貴而知懼，懼而思降，乃得其階，<small>階，猶道也。</small>下人而已，又何問焉？<small>言易知。</small>且夫既登而求降階者，知人也，不在程鄭，其有亡釁乎？不然，其有惑疾，將死而憂也。」<small>言鄭本小人。為明年程鄭卒張本。</small>

---

**大饑。**<small>無傳。</small>

---

### 襄二十五年 <small>前五四八</small> {#-548}

**二十有五年春，齊崔杼帥師伐我北鄙。**

二十五年春，齊崔杼帥師伐我北鄙，以報孝伯之師也。<small>前年魯使孟孝伯為晉伐齊。</small>公患之，使告于晉。孟公綽曰：「崔子將有大志，<small>志在弒君。孟公綽，魯大夫。</small>不在病我，必速歸，何患焉？其來也不寇，<small>不為寇害。</small>使民不嚴，<small>欲得民心。</small>異於他日。」齊師徒歸。<small>徒，空也。</small>

---

**夏五月乙亥，齊崔杼弒其君光。**<small>齊侯雖背盟主，未有無道於民，故書臣，罪崔杼也。</small>

齊棠公之妻，東郭偃之姊也，<small>棠公，齊棠邑大夫。</small>東郭偃臣崔武子，棠公死，偃御武子以弔焉，見棠姜而美之，<small>美其色也。</small>使偃取之。<small>為己取也。</small>偃曰：「男女辨姓，<small>辨，別也。</small>今君出自丁，<small>齊丁公，崔杼之祖。</small>臣出自桓，不可。」<small>齊桓公小白，東郭偃之祖。同姜姓，故不可昏。</small>武子筮之，遇困<small>坎下兌上困。</small>之大過，<small>巽下兌上大過。困六三變為大過。</small>史皆曰「吉」，<small>阿崔子。</small>示陳文子，文子曰：「夫從風，<small>坎為中男，故曰夫。變而為巽，故曰從風。</small>風隕妻，不可娶也！<small>風，能隕落物者，變而隕落，故曰妻不可娶。</small>且其繇曰『困于石，據于蒺蔾，入于其宮，不見其妻，凶』，<small>困六三爻辭。</small>困于石，往不濟也，<small>坎為險、為水，水之險者石，不可以動。</small>據于蒺蔾，所恃傷也，<small>坎為險，兌為澤，澤之生物而險者蒺蔾，恃之則傷。</small>入于其宮、不見其妻、凶，無所歸也。」<small>易曰「非所困而困，名必辱，非所據而據，身必危，既辱且危，死其將至，妻其可得見邪」，今卜昏而遇此卦，六三失位無應，則喪其妻，失其所歸也。</small>崔子曰：「嫠也，何害？先夫當之矣。」<small>寡婦曰嫠。言棠公已當此凶。</small>遂取之。

莊公通焉，驟如崔氏，以崔子之冠賜人，侍者曰：「不可！」公曰：「不為崔子，其無冠乎？」<small>言雖不為崔子，猶自應有冠。</small>崔子因是，<small>因是怒公。</small>又以其間伐晉也，<small>間晉之難而伐之。</small>曰：「晉必將報。」欲弒公以說于晉，而不獲間。公鞭侍人賈舉，而又近之，乃為崔子間公。<small>伺公間隙。</small>

夏五月，莒為且于之役故，莒子朝于齊，<small>且于役在[二十三年](#-550)。</small>甲戌，饗諸北郭，崔子稱疾不視事，<small>欲使公來。</small>乙亥，公問崔子，<small>問疾。</small>遂從姜氏，姜入于室，與崔子自側戶出，公拊楹而歌，<small>歌以命姜。</small>侍人賈舉止衆從者而入，閉門，<small>為崔子閉公也。重言侍人者，別下賈舉。</small>甲興，公登臺而請，弗許，<small>請免。</small>請盟，弗許，請自刃於廟，弗許，<small>求還廟自殺也。</small>皆曰：「君之臣杼疾病，不能聽命，<small>不能親聽公命。</small>近於公宮，<small>言崔子宮近公宮，或淫者詐稱公。</small>陪臣干掫，有淫者，不知二命。」<small>干掫行夜，言行夜得淫人，受崔子命討之，不知他命。</small>公踰牆，又射之，中股，反隊，遂弒之。

賈舉、州綽、邴師、公孫敖、封具、鐸父、襄伊、僂堙皆死。<small>八子皆齊勇力之臣，為公所嬖者，與公共死於崔子之宮。</small>祝佗父祭於高唐，<small>高唐有齊別廟也。</small>至，復命，不說弁，而死於崔氏。<small>爵弁，祭服。</small>申蒯侍漁者，<small>侍漁，監取魚之官。</small>退謂其宰曰：「爾以帑免，<small>帑，宰之妻子。</small>我將死。」其宰曰：「免，是反子之義也。」與之皆死。<small>反死君之義。</small>崔氏殺鬷蔑于平陰。<small>鬷蔑，平陰大夫，公外嬖。傳言莊公所養非國士，故其死難皆嬖寵之人。</small>

晏子立於崔氏之門外，<small>聞難而來。</small>其人曰：「死乎？」曰：「獨吾君也乎哉？吾死也？」<small>言己與衆臣無異。</small>曰：「行乎？」曰：「吾罪也乎哉？吾亡也？」<small>自謂無罪。</small>曰：「歸乎？」曰：「君死安歸？<small>言安可以歸。</small>君民者豈以陵民，社稷是主，臣君者豈為其口實，社稷是養，<small>言君不徒居民上，臣不徒求祿，皆為社稷。</small>故君為社稷死則死之，為社稷亡則亡之，<small>謂以公義死亡。</small>若為己死而為己亡，非其私暱，誰敢任之？<small>私暱，所親愛也。非所親愛，無為當其禍。</small>且人有君而弒之，吾焉得死之，而焉得亡之？<small>言己非正卿，見待無異於衆臣，故不得死其難也。</small>將庸何歸？」<small>將用死亡之義，何所歸趣。</small>門啟而入，枕尸股而哭，<small>以公尸枕己股。</small>興，三踊而出。人謂崔子：「必殺之。」崔子曰：「民之望也，舍之得民。」<small>舍，置也。</small>盧蒲癸奔晉，王何奔莒。<small>二子，莊公黨。為[二十八年](#-545)殺慶舍張本。</small>

叔孫宣伯之在齊也，<small>宣伯，魯叔孫僑如，[成十六年](../08/#-575)奔齊。</small>叔孫還納其女於靈公，嬖，生景公。<small>還，齊羣公子，納宣伯女於靈公。</small>丁丑，崔杼立而相之，慶封為左相。盟國人於大宮，<small>大宮，大公廟。</small>曰：「所不與崔慶者⋯⋯」晏子仰天歎曰：「嬰所不唯忠於君、利社稷者是與，有如上帝。」乃歃。<small>盟書云「所不與崔慶者，有如上帝」，讀書未終，晏子抄答易其辭，因自歃。</small>辛巳，公與大夫及莒子盟。<small>莒子朝齊，遇崔杼作亂，未去，故復與景公盟。</small>

大史書曰：「崔杼弒其君。」崔子殺之，其弟嗣書，而死者二人，<small>嗣，續也。并前有三人死。</small>其弟又書，乃舍之。南史氏聞大史盡死，執簡以往，聞既書矣，乃還。<small>傳言齊有直史，崔杼之罪所以聞。</small>

閭丘嬰以帷縳其妻而載之，與申鮮虞乘而出，<small>二子，莊公近臣。</small>鮮虞推而下之，<small>下嬰妻也。</small>曰：「君昏不能匡，危不能救，死不能死，而知匿其暱，<small>匿，藏也。暱，親也。</small>其誰納之？」行及弇中，將舍，<small>弇中，狹道。</small>嬰曰：「崔慶其追我！」鮮虞曰：「一與一，誰能懼我？」<small>言道狹，雖衆無所用。</small>遂舍，枕轡而寢。<small>恐失馬也。</small>食馬而食，駕而行，出弇中，謂嬰曰：「速驅之！崔慶之衆，不可當也。」遂來奔。<small>道廣，衆得用，故不可當。</small>

崔氏側莊公于北郭，<small>側，瘞埋之。不殯於廟。</small>丁亥，葬諸士孫之里，<small>士孫，人姓，因名里。死十三日便葬，不待五月。</small>四翣，<small>喪車之飾。諸侯六翣。</small>不蹕，<small>蹕，止行人。</small>下車七乘，不以兵甲。<small>下車，送葬之車。齊舊依上公禮，九乘，又有甲兵，今皆降損。</small>

**公會晉侯、宋公、衞侯、鄭伯、曹伯、莒子、邾子、滕子、薛伯、杞伯、小邾子于夷儀。**

晉侯濟自泮，<small>泮，闕。</small>會于夷儀，伐齊，以報朝歌之役。<small>朝歌役在[二十三年](#-550)。不書伐齊，齊人逆服，兵不加。</small>齊人以莊公說，<small>以弒莊公說晉也。</small>使隰鉏請成，慶封如師。<small>慶封獨使於晉，不通諸侯，故不書。鉏，隰朋之曾孫。</small>男女以班，賂晉侯以宗器樂器，<small>宗器，祭祀之器。樂器，鐘磬之屬。</small>自六正、<small>三軍之六卿。</small>五吏、三十帥、<small>五吏，文職。三十帥，武職。皆軍卿之屬官。</small>三軍之大夫、百官之正長師旅、<small>百官正長，羣有司也，師旅，小將帥。</small>及處守者，皆有賂。<small>皆以男女為賂。處守，守國者。</small>晉侯許之，<small>晉侯受賂還，不譏者，齊有喪，師自宜退。</small>使叔向告於諸侯。<small>告齊服。</small>公使子服惠伯對曰：「君舍有罪，以靖小國，君之惠也！寡君聞命矣。」

晉侯使魏舒、宛沒逆衞侯，<small>衞獻公以[十四年](#-559)奔齊。</small>將使衞與之夷儀，崔子止其帑，以求五鹿。<small>崔杼欲得衞之五鹿，故留衞侯妻子於齊以質之。</small>

---

**六月壬子，鄭公孫舍之帥師入陳。**<small>子產之言，陳以不義見入，故舍之無譏，釋例詳之。</small>

初，陳侯會楚子伐鄭，<small>在前年。</small>當陳隧者，井堙木刊，<small>隧，徑也。堙，塞也。刊，除也。</small>鄭人怨之。六月，鄭子展、子產帥車七百乘伐陳，宵突陳城，<small>突，穿也。</small>遂入之。陳侯扶其大子偃師奔墓，<small>欲逃冢間。</small>遇司馬桓子曰：「載余。」<small>陳之司馬。</small>曰：「將巡城。」<small>不欲載公，以巡城辭。</small>遇賈獲，<small>賈獲，陳大夫。</small>載其母妻，下之而授公車，公曰：「舍而母。」辭曰「不祥」，<small>雖急，猶不欲男女無別。</small>與其妻扶其母以奔墓，亦免。子展命師無入公宮，與子產親御諸門。<small>欲服之而已，故禁侵掠。</small>陳侯使司馬桓子賂以宗器，陳侯免擁社，<small>免，喪服。擁社，抱社主，示服。</small>使其衆男女別而纍，以待於朝。<small>纍，自囚係以待命。</small>子展執縶而見，<small>見陳侯。</small>再拜稽首，承飲而進獻，<small>承飲，奉觴，示不失臣敬。</small>子美入數俘，而出，<small>子美，子產也。但數其所獲人數，不將以歸。</small>祝祓社，司徒致民，司馬致節，司空致地，乃還。<small>祓，除也。節，兵符。陳亂，故正其衆官，脩其所職，以安定之，乃還也。</small>

---

**秋八月己巳，諸侯同盟于重丘。**<small>夷儀之諸侯也。重丘，齊地。己巳七月十二日，經誤。</small>

秋七月己巳，同盟于重丘，齊成故也。<small>伐齊而稱同盟，以明齊亦同盟。</small>趙文子為政，<small>趙武，代范匄。</small>令薄諸侯之幣，而重其禮。<small>以重禮待諸侯。</small>穆叔見之，謂穆叔曰：「自今以往，兵其少弭矣！<small>弭，止也。</small>齊崔慶新得政，將求善於諸侯，武也知楚令尹，<small>令尹，屈建。</small>若敬行其禮，道之以文辭，以靖諸侯，兵可以弭。」<small>為[二十七年](#-546)晉楚盟于宋傳。</small>

**公至自會。**<small>無傳。</small>

---

**==楚屈建帥師滅舒鳩。==**<small>傳在衞侯入夷儀上，經在下，從告。</small>

楚薳子馮卒，屈建為令尹，<small>屈建，子木。</small>屈蕩為莫敖。<small>代屈建。[宣十二年](../07/#-597)邲之役，楚有屈蕩，為左廣之右，世本「屈蕩，屈建之祖父」，今此屈蕩，與之同姓名。</small>舒鳩人卒叛，<small>前年辭不叛。</small>楚令尹子木伐之，及離城，<small>離城，舒鳩城。</small>吳人救之。子木遽以右師先，<small>先至舒鳩。</small>子彊、息桓、子捷、子駢、子盂帥左師以退，<small>五人不及子木，與吳相遇而退。</small>吳人居其間七日。<small>居楚兩軍之間。</small>子彊曰：「久將墊隘，隘乃禽也，不如速戰！<small>墊隘，慮水雨。</small>請以其私卒誘之，簡師陳以待我，<small>簡閱精兵，駐後為陳。</small>我克則進，奔則亦視之，<small>視其形勢而救助之。</small>乃可以免！不然，必為吳禽。」從之。五人以其私卒先擊吳師，吳師奔，登山以望，見楚師不繼，復逐之，傅諸其軍，<small>吳還逐五子，至其本軍。</small>簡師會之，吳師大敗。遂圍舒鳩，舒鳩潰。八月，楚滅舒鳩。<small>五子既敗吳師，遂前及子木，共圍滅舒鳩。</small>

---

**衞侯入于夷儀。**<small>夷儀本邢地，衞滅邢而為衞邑。晉愍衞衎失國，使衞分之一邑。書入者，自外而入之辭，非國逆之例。</small>

衞獻公入于夷儀。<small>為下自夷儀與甯喜言張本。</small>

---

**~~楚屈建帥師滅舒鳩。~~**

---

**冬，鄭公孫夏帥師伐陳。**<small>陳猶未服。</small>

鄭子產獻捷于晉，<small>獻入陳之功，而不獻其俘。</small>戎服將事。<small>戎服，軍旅之衣，異於朝服。</small>晉人問陳之罪，對曰：「昔虞閼父為周陶正，以服事我先王，<small>閼父，舜之後，當周之興，閼父為武王陶正。</small>我先王賴其利器用也，與其神明之後也，<small>舜聖，故謂之神明。</small>庸以元女大姬配胡公，<small>庸，用也。元女，武王之長女。胡公，閼父之子滿也。</small>而封諸陳，以備三恪，<small>周得天下，封夏殷二王後，又封舜後，謂之恪，并二王後為三國，其禮轉降，示敬而已，故曰三恪。</small>則我周之自出，至于今是賴。<small>言陳，周之甥，至今賴周德。</small>桓公之亂，蔡人欲立其出，<small>陳桓公鮑卒，於是陳亂，事在魯[桓五年](../02/#-707)。蔡出，桓公之子厲公也。</small>我先君莊公奉五父而立之，<small>五父，佗，桓公弟，殺大子免而代之，鄭莊公因就定其位。</small>蔡人殺之，<small>欲立其出故。</small>我又與蔡人奉戴厲公，<small>奉戴，猶奉事。</small>至於莊宣，皆我之自立，<small>陳莊公、宣公，皆厲公子。</small>夏氏之亂，成公播蕩，又我之自入，君所知也。<small>播蕩，流移失所。[宣十一年](../07/#-598)，陳夏徵舒弒靈公，靈公之子成公奔晉，自晉因鄭而入也。</small>今陳忘周之大德，蔑我大惠，弃我姻親，介恃楚衆，以馮陵我敝邑，不可億逞，<small>億，度也。逞，盡也。</small>我是以有往年之告，<small>謂鄭伯稽首告晉，請伐陳。</small>未獲成命，<small>未得伐陳命。</small>則有我東門之役，<small>前年陳從楚，伐鄭東門。</small>當陳隧者，井堙木刊，敝邑大懼不競，而恥大姬，<small>上辱大姬之靈。</small>天誘其衷，啟敝邑心，<small>啟，開也。開道其心，故得勝。</small>陳知其罪，授手于我，用敢獻功！」

晉人曰：「何故侵小？」對曰：「先王之命，唯罪所在，各致其辟！<small>辟，誅也。</small>且昔天子之地一圻，<small>方千里。</small>列國一同，<small>方百里。</small>自是以衰，<small>衰，差降。</small>今大國多數圻矣，若無侵小，何以至焉？」

晉人曰：「何故戎服？」對曰：「我先君武莊為平桓卿士，<small>鄭武公、莊公為周平王、桓王卿士。</small>城濮之役，文公布命，曰『各復舊職』，<small>晉文公。</small>命我文公戎服輔王，以授楚捷，不敢廢王命故也。」<small>城濮在[僖二十八年](../05/#-632)。</small>

士莊伯不能詰，<small>士莊伯，士弱也。</small>復於趙文子，文子曰：「其辭順，犯順不祥。」乃受之。冬十月，子展相鄭伯如晉，拜陳之功。<small>謝晉受其功。</small>

子西復伐陳，陳及鄭平。<small>前雖入陳，服之而已，故更伐以結成。</small>

仲尼曰：「志有之，<small>志，古書。</small>言以足志，文以足言，<small>足，猶成也。</small>不言，誰知其志？言之無文，行而不遠！<small>雖得行，猶不能及遠。</small>晉為伯，鄭入陳，非文辭不為功，慎辭哉！」<small>樞機之發，榮辱之主。</small>

---

楚蒍掩為司馬，<small>蒍子馮之子。</small>子木使庀賦，<small>庀，治。</small>數甲兵。<small>閱數之。</small>甲午，蒍掩書土田、<small>書土地之所宜。</small>度山林、<small>度量山林之材，以共國用。</small>鳩藪澤、<small>鳩，聚也。聚成藪澤，使民不得焚燎壞之，欲以備田獵之處。</small>辨京陵、<small>辨，別也。絕高曰京，大阜曰陵。別之以為冢墓之地。</small>表淳鹵、<small>淳鹵，埆薄之地，表異輕其賦稅。</small>數疆潦、<small>疆界有流潦者，計數減其租入。</small>規偃豬、<small>偃豬，下濕之地，規度其受水多少。</small>町原防、<small>廣平曰原。防，隄也。隄防間地，不得方正如井田，別為小頃町。</small>牧隰皐、<small>隰皐，水岸下濕，為芻牧之地。</small>井衍沃，<small>衍沃，平美之地，則如周禮，制以為井田。六尺為步，步百為畒，畒百為夫，九夫為井。</small>量入脩賦，<small>量九土之所入，而治理其賦稅。</small>賦車籍馬，<small>籍疏其毛色歲齒，以備軍用。</small>賦車兵、<small>車兵，甲士。</small>徒兵、<small>步卒。</small>甲楯之數，<small>使器杖有常數。</small>既成，以授子木，禮也。<small>得治國之禮。傳言楚之所以興。</small>

**十有二月，吳子遏伐楚，門于巢，卒。**<small>遏，諸樊也。為巢牛臣所殺，不書滅者，楚人不獲其尸，吳以卒告。未同盟而赴以名。</small>

十二月，吳子諸樊伐楚，以報舟師之役，<small>舟師在[二十四年](#-549)也。</small>門于巢。<small>攻巢門。</small>巢牛臣曰：「吳王勇而輕，若啟之，將親門，<small>啟，開門也。</small>我獲射之，必殪！<small>殪，死也。</small>是君也死，疆其少安。」從之。吳子門焉，牛臣隱於短牆以射之，卒。

楚子以滅舒鳩賞子木，辭曰：「先大夫蒍子之功也。」以與蒍掩。<small>往年楚子將伐舒鳩，蒍子馮請退師，以須其叛，楚子從之，卒獲舒鳩，故子木辭賞，以與其子。</small>

---

晉程鄭卒，子產始知然明。<small>前年然明謂程鄭將死，今如其言，故知之。</small>問為政焉，對曰：「視民如子，見不仁者，誅之，如鷹鸇之逐鳥雀也。」子產喜，以語子大叔，且曰：「他日吾見蔑之面而已，<small>蔑，然明名。</small>今吾見其心矣。」

子大叔問政於子產，子產曰：「政如農功，日夜思之，思其始而成其終，朝夕而行之，行無越思，<small>思而後行。</small>如農之有畔，<small>言有次。</small>其過鮮矣！」

---

衞獻公自夷儀使與甯喜言，<small>求復國也。</small>甯喜許之。大叔文子聞之，<small>大叔儀也。</small>曰：「烏呼！詩所謂『我躬不說，皇恤我後』者，甯子可謂不恤其後矣！<small>皇，暇也。詩小雅，言今我不能自容說，何暇念其後乎？謂甯子必身受禍，不得恤其後也。</small>將可乎哉？殆必不可！君子之行，思其終也，<small>思使終可成。</small>思其復也，<small>思其可復行。</small>書曰『慎始而敬終，終以不困』，<small>逸書。</small>詩曰『夙夜匪解，以事一人』，<small>一人以喻君。</small>今甯子視君，不如弈棋，<small>弈，圍棋也。</small>其何以免乎？弈者舉棋不定，不勝其耦，而況置君而弗定乎？必不免矣！九世之卿族，一舉而滅之，可哀也哉！」<small>甯氏出自衞武公，及喜九世也。</small>

---

### 襄二十六年 <small>前五四七</small> {#-547}

會于夷儀之歲，齊人城郟。<small>在[二十四年](#-549)。不直言會夷儀者，別[二十五年](#-548)夷儀會。</small>其五月，秦晉為成，晉韓起如秦涖盟，秦伯車如晉涖盟，<small>伯車，秦伯之弟鍼也。</small>成而不結。<small>不結固也。傳為後年脩成起本。當繼前年之末而特跳此者，傳寫失之。</small>

二十六年春，秦伯之弟鍼如晉脩成。<small>脩會夷儀歲之成。</small>叔向命召行人子員，<small>欲使答秦命。</small>行人子朱曰：「朱也當御。」<small>御，進也。言次當行。</small>三云，叔向不應，子朱怒曰：「班爵同，<small>同為大夫。</small>何以黜朱於朝？」<small>黜，退也。</small>撫劒從之。<small>從叔向也。</small>叔向曰：「秦晉不和久矣！今日之事，幸而集，<small>集，成。</small>晉國賴之，不集，三軍暴骨！子員道二國之言無私，子常易之，姦以事君者，吾所能御也。」拂衣從之。<small>拂衣，褰裳也。</small>人救之。平公曰：「晉其庶乎！<small>庶幾於治。</small>吾臣之所爭者大。」師曠曰：「公室懼卑，臣不心競而力爭，<small>謂二子不心競為忠，而撫劒拂衣。</small>不務德而爭善，<small>爭謂所行為善。</small>私欲已侈，能無卑乎？」<small>私欲侈則公義廢。</small>

---

**二十有六年春王二月辛卯，衞甯喜弒其君剽。**

衞獻公使子鮮為復，<small>使為己求反國。</small>辭，<small>辭不能。</small>敬姒強命之，<small>敬姒，獻公及子鮮之母。</small>對曰：「君無信，臣懼不免。」敬姒曰：「雖然，以吾故也。」許諾。初，獻公使與甯喜言，<small>言復國。</small>甯喜曰：「必子鮮在，不然必敗。」<small>子鮮賢，國人信之，必欲使在其間。</small>故公使子鮮。子鮮不獲命於敬姒，<small>不得止命。</small>以公命與甯喜言曰：「苟反，政由甯氏，祭則寡人。」

甯喜告蘧伯玉，伯玉曰：「瑗不得聞君之出，敢聞其入？」<small>[十四年](#-559)孫氏欲逐獻公，瑗走，從近關出。</small>遂行，從近關出。告右宰穀，<small>衞大夫。</small>右宰穀曰：「不可！獲罪於兩君，<small>前出獻公，今弒剽。</small>天下誰畜之？」<small>畜，猶容也。</small>悼子曰：「吾受命於先人，不可以貳。」<small>悼子，甯喜也。受命在[二十年](#-553)。</small>穀曰：「我請使焉而觀之。」<small>觀知可還否。</small>遂見公於夷儀，反曰：「君淹恤在外十二年矣，<small>淹，久也。</small>而無憂色，亦無寬言，猶夫人也！<small>言其為人猶如故。</small>若不已，死無日矣！」<small>已，止也。</small>悼子曰：「子鮮在。」右宰穀曰：「子鮮在何益？多而能亡，於我何為？」<small>言子鮮為義多，不過亡出。</small>悼子曰：「雖然，弗可以已。」

孫文子在戚，孫嘉聘於齊，孫襄居守。<small>二子，孫文子之子。</small>二月庚寅，甯喜、右宰穀伐孫氏，不克，伯國傷。<small>伯國，孫襄也。父兄皆不在，故乘弱攻之。</small>甯子出舍於郊，<small>欲奔。</small>伯國死，孫氏夜哭，國人召甯子，甯子復攻孫氏，克之。辛卯，殺子叔及大子角。<small>子叔，衞侯剽。言子叔，剽無謚故。</small>書曰「甯喜弒其君剽」，言罪之在甯氏也。<small>嫌受父命納舊君無罪，故發之。</small>

**衞孫林父入于戚以叛。**<small>衎雖未居位，林父專邑背國，猶為叛也。</small>

孫林父以戚如晉。<small>以邑屬晉。</small>書曰「入于戚以叛」，罪孫氏也。臣之祿，君實有之，義則進，否則奉身而退，專祿以周旋，戮也。<small>林父事剽而衎入，義可以退，唯以專邑自隨為罪，故傳發之。</small>

**甲午，衞侯衎復歸于衞。**<small>復其位曰復歸。名與不名，傳無義例。</small>

甲午，衞侯入。書曰「復歸」，國納之也。<small>本晉納之夷儀，今從夷儀入國，嫌若晉所納，故發國納之例，言國之所納而復其位。</small>大夫逆於竟者，執其手而與之言，道逆者，自車揖之，逆於門者，頷之而已。<small>頷，搖其頭。言衎驕心易生。</small>公至，使讓大叔文子曰：「寡人淹恤在外，二三子皆使寡人朝夕聞衞國之言，<small>二三子，諸大夫。</small>吾子獨不在寡人！<small>在，存問之。公聞文子答甯喜之言，故忿之。</small>古人有言曰『非所怨勿怨』，寡人怨矣！」<small>所怨在親親。</small>對曰：「臣知罪矣！臣不佞，不能負羈絏以從扞牧圉，臣之罪一也，有出者，有居者，<small>出謂衎、居謂剽也。</small>臣不能貳通外內之言以事君，臣之罪二也，有二罪，敢忘其死！」乃行，從近關出。公使止之。<small>傳言衞侯不能安和大臣。</small>

衞人侵戚東鄙。<small>以林父叛故。</small>孫氏愬于晉，晉戍茅氏。<small>茅氏，戚東鄙。</small>殖綽伐茅氏，殺晉戍三百人。<small>殖綽，齊人，今來在衞。</small>孫蒯追之，弗敢擊，文子曰：「厲之不如！」<small>厲，惡鬼也。</small>遂從衞師，敗之圉。<small>蒯感父言，更還逐殖綽。圉，衞地。</small>雍鉏獲殖綽。<small>雍鉏，孫氏臣。</small>復愬于晉。<small>為下晉討衞張本。</small>

---

鄭伯賞入陳之功，<small>入陳在前年。</small>三月甲寅朔，享子展，賜之先路三命之服，<small>先路、次路，皆王所賜車之揔名，蓋請之於王。</small>先八邑，<small>以路及命服為邑先。八邑，三十二井。</small>賜子產次路再命之服，先六邑，子產辭邑，曰：「自上以下，降殺以兩，禮也！臣之位在四，<small>上卿子展，次卿子西，[十一年](#-562)良霄見經，[十九年](#-554)乃立子產為卿，故位在四。</small>且子展之功也，臣不敢及賞禮，請辭邑。」<small>賞禮，以禮見賞，謂六邑也。</small>公固予之，乃受三邑。<small>位次當受二邑，以公固與之，故受三邑。</small>公孫揮曰：「子產其將知政矣！<small>知國政。</small>讓不失禮。」

---

**夏，晉侯使荀吳來聘。**<small>吳，荀偃子。</small>

晉人為孫氏故，召諸侯，將以討衞也。夏，中行穆子來聘，召公也。<small>召公為澶淵會。</small>

---

楚子、秦人侵吳，及雩婁，聞吳有備而還。<small>雩婁縣，今屬安豐郡。</small>遂侵鄭，五月，至于城麇，鄭皇頡戍之，<small>皇頡，鄭大夫，守城麇之邑。</small>出與楚師戰，敗。穿封戌囚皇頡，公子圍與之爭之，<small>公子圍，共王子、靈王也。</small>正於伯州犂。<small>正曲直也。</small>伯州犂曰：「請問於囚。」乃立囚。伯州犂曰：「所爭君子也，其何不知？」<small>言王子圍及穿封戌皆非細人，易別識也。</small>上其手曰：「夫子為王子圍，寡君之貴介弟也。」<small>介，大也。</small>下其手曰：「此子為穿封戌，方城外之縣尹也，誰獲子？」<small>上下手以道囚意。</small>囚曰：「頡遇王子，弱焉。」<small>弱，敗也。言為王子所得。</small>戌怒，抽戈逐王子圍，弗及。楚人以皇頡歸。

印堇父與皇頡戍城麇，<small>印堇父，鄭大夫。</small>楚人囚之，以獻於秦。鄭人取貨於印氏以請之，子大叔為令正，<small>主作辭令之正。</small>以為請。子產曰：「不獲！<small>謂大叔辭以貨請堇父，必不得。</small>受楚之功而取貨於鄭，不可謂國，秦不其然！<small>受楚獻功，大名也，以貨免之，小利，故謂秦不爾。</small>若曰『拜君之勤鄭國，微君之惠，楚師其猶在敝邑之城下』，其可。」<small>辭如此，堇父可得。</small>弗從。遂行，秦人不予。更幣，從子產，而後獲之。<small>更遣使執幣，用子產辭，乃得堇父。傳稱子產之善。</small>

---

**公會晉人、鄭良霄、宋人、曹人于澶淵。**<small>卿會公侯皆應貶，方責宋向戌後期，故書良霄以駮之，若皆稱人，則嫌向戌直以會公貶之。</small>

六月，公會晉趙武、宋向戌、鄭良霄、曹人于澶淵，以討衞、疆戚田，<small>正戚之封疆。</small>取衞西鄙懿氏六十，以與孫氏。<small>戚城西北五十里有懿城，因姓以名城。取田六十井也。</small>趙武不書，尊公也。<small>罪武會公侯。</small>向戌不書，後也。<small>後會期。</small>鄭先宋，不失所也。<small>如期至。</small>

**~~秋，宋公殺其世子痤。~~**

**晉人執衞甯喜。**

於是衞侯會之，<small>晉將執之，不得與會，故不書。</small>晉人執甯喜、北宮遺，使女齊以先歸。<small>討其弒君、伐孫氏也。遺，北宮括之子。女齊，司馬侯。歸晉而後告諸侯，故經書在秋。</small>衞侯如晉，晉人執而囚之於士弱氏。<small>士弱，晉主獄大夫。</small>

秋七月，齊侯、鄭伯為衞侯故如晉。<small>欲共請之。</small>晉侯兼享之，晉侯賦嘉樂，<small>嘉樂，詩大雅，取其「嘉樂君子，顯顯令德，宜民宜人，受祿於天」。</small>國景子相齊侯，<small>景子，國弱。</small>賦蓼蕭，<small>蓼蕭，詩小雅，言大平澤及遠，若露之在蕭，以喻晉君恩澤及諸侯。</small>子展相鄭伯，賦緇衣，<small>緇衣，詩鄭風，義取「適子之館兮，還，予授子之粲兮」，言不敢違遠於晉。</small>叔向命晉侯拜二君，曰：「寡君敢拜齊君之安我先君之宗祧也，敢拜鄭君之不貳也。」<small>蓼蕭、緇衣二詩所趣各不同，故拜二君辭異。</small>國子使晏平仲私於叔向，<small>私與叔向語。</small>曰：「晉君宣其明德於諸侯，恤其患而補其闕，正其違而治其煩，所以為盟主也！今為臣執君，若之何？」<small>謂晉為林父執衞侯。</small>叔向告趙文子，文子以告晉侯，晉侯言衞侯之罪，使叔向告二君。<small>言自以殺晉戍三百人為罪，不以林父故。</small>國子賦轡之柔矣，<small>逸詩，見周書，義取寬政以安諸侯，若柔轡之御剛馬。</small>子展賦將仲子兮，<small>將仲子，詩鄭風，義取「衆言可畏」，言衞侯雖別有罪，而衆人猶謂晉為臣執君。</small>晉侯乃許歸衞侯。叔向曰：「鄭七穆，罕氏其後亡者也！子展儉而壹。」<small>子展，鄭子罕之子。居身儉而用心壹。鄭穆公十一子，子然、二子孔三族已亡，子羽不為卿，故唯言七穆。</small>

---

**==秋，宋公殺其世子痤。==**<small>稱君以殺，惡其父子相殘害。</small>

初，宋芮司徒生女子，<small>芮司徒，宋大夫。</small>赤而毛，弃諸堤下，共姬之妾取以入，<small>共姬，宋伯姬也。</small>名之曰弃，長而美。平公入夕，<small>平公，共姬子也。</small>共姬與之食，公見弃也，而視之尤，<small>尤，甚也。</small>姬納諸御，嬖，生佐，<small>佐，元公。</small>惡而婉。<small>佐貌惡而心順。</small>大子痤美而很，<small>貌美而心很戾。</small>合左師畏而惡之，<small>合左師，向戌。</small>寺人惠牆伊戾為大子內師，而無寵。<small>惠牆氏、伊戾名。</small>

秋，楚客聘於晉，過宋，<small>上已有秋，復發傳者，中間有初，不言秋則嫌楚客過在他年。</small>大子知之，請野享之。公使往，伊戾請從之，公曰：「夫不惡女乎？」<small>夫，謂大子也。</small>對曰：「小人之事君子也，惡之不敢遠，好之不敢近，敬以待命，敢有貳心乎？縱有共其外，莫共其內，<small>伊戾為大子內師，不行恐內侍廢闕。</small>臣請往也。」遣之。至則欿用牲，加書徵之，<small>詐作盟處，為大子反。徵，驗也。</small>而騁告公，<small>騁，馳也。</small>曰：「大子將為亂，既與楚客盟矣。」公曰：「為我子，又何求？」對曰：「欲速。」<small>言欲速得公位。</small>公使視之，則信有焉。<small>有盟徵也。</small>問諸夫人與左師，<small>夫人，佐母弃也。</small>則皆曰：「固聞之。」公囚大子，大子曰：「唯佐也能免我。」<small>以其婉也。</small>召而使請，曰：「日中不來，吾知死矣。」左師聞之，聒而與之語。<small>聒，讙也，欲使佐失期。</small>過期，乃縊而死。佐為大子。公徐聞其無罪也，乃亨伊戾。

左師見夫人之步馬者，<small>步馬，習馬。</small>問之，對曰：「君夫人氏也。」左師曰：「誰為君夫人？余胡弗知？」圉人歸，以告夫人，夫人使饋之錦與馬，先之以玉，<small>以玉為錦馬之先。</small>曰：「君之妾弃使某獻。」左師改命曰君夫人，而後再拜稽首，受之。<small>左師令使者改命也。傳言宋公闇、左師諛，大子所以無罪而死。</small>

---

鄭伯歸自晉，<small>請衞侯歸。</small>使子西如晉聘，辭曰：「寡君來煩執事，懼不免於戾，<small>言自懼失敬於大國而得罪。</small>使夏謝不敏。」<small>夏，子西名。</small>君子曰：「善事大國。」<small>將求於人，必先下之。言鄭所以能自安。</small>

---

初，楚伍參與蔡大師子朝友，其子伍舉，與聲子相善也，<small>聲子，子朝之子。伍舉，子胥祖父，椒舉也。</small>伍舉娶於王子牟，王子牟為申公而亡，<small>獲罪出奔。</small>楚人曰「伍舉實送之」，伍舉奔鄭，將遂奔晉。聲子將如晉，遇之於鄭郊，班荊相與食，而言復故，<small>班，布也。布荊坐地，共議歸楚事，朋友世親。</small>聲子曰：「子行也，吾必復子。」

及宋向戌將平晉楚，<small>平在明年。</small>聲子通使於晉，<small>為國通平事。</small>還如楚，令尹子木與之語，問晉故焉，<small>故事。</small>且曰：「晉大夫與楚孰賢？」對曰：「晉卿不如楚，其大夫則賢，皆卿材也，如杞梓皮革，自楚往也，<small>杞、梓皆木名。</small>雖楚有材，晉實用之。」<small>言楚亡臣多在晉。</small>子木曰：「夫獨無族姻乎？」<small>夫，謂晉。</small>對曰：「雖有，而用楚材實多！歸生聞之，<small>歸生，聲子名。</small>善為國者，賞不僭而刑不濫，賞僭則懼及淫人，刑濫則懼及善人，若不幸而過，寧僭無濫，與其失善，寧其利淫！無善人則國從之，<small>從之亡也。</small>詩曰『人之云亡，邦國殄瘁』，無善人之謂也！<small>詩大雅。殄，盡也。瘁，病也。</small>故夏書曰『與其殺不辜，寧失不經』，懼失善也！<small>逸書也。不經，不用常法。</small>商頌有之，曰『不僭不濫，不敢怠皇，命于下國，封建厥福』，<small>詩商頌，言殷湯賞不僭差，刑不濫溢，不敢怠解自寬暇，故能為下國所命為天子。</small>此湯所以獲天福也！古之治民者，勸賞而畏刑，<small>樂行賞而憚用刑。</small>恤民不倦，賞以春夏，刑以秋冬，<small>順天時。</small>是以將賞，為之加膳，加膳則飫賜，<small>飫，饜也。酒食賜下，無不饜足，所謂加膳也。</small>此以知其勸賞也！將刑，為之不舉，不舉則徹樂，<small>不舉盛饌。</small>此以知其畏刑也！夙興夜寐，朝夕臨政，此以知其恤民也！三者，禮之大節也，有禮無敗。今楚多淫刑，其大夫逃死於四方，而為之謀主，以害楚國，不可救療，所謂不能也！<small>療，治也。所謂楚人不能用其材也。</small>

- 子儀之亂，析公奔晉，<small>在[文十四年](../06/#-613)。</small>晉人寘諸戎車之殿，以為謀主，<small>殿，後軍。</small>繞角之役，晉將遁矣，析公曰『楚師輕窕，易震蕩也，若多鼓鈞聲，以夜軍之，<small>鈞同其聲。</small>楚師必遁』，晉人從之，楚師宵潰，晉遂侵蔡、襲沈、獲其君，敗申息之師於桑隧，獲申麗而還，<small>[成六年](../08/#-585)晉欒書救鄭，與楚師遇於繞角，楚師還，晉侵沈、獲沈子。[八年](../08/#-583)復侵楚，敗申息，獲申麗。</small>鄭於是不敢南面，楚失華夏，則析公之為也！
- 雍子之父兄譖雍子，君與大夫不善是也，<small>不是其曲直。</small>雍子奔晉，晉人與之鄐，<small>鄐，晉邑。</small>以為謀主，彭城之役，晉楚遇於靡角之谷，<small>在[成十八年](../08/#-573)。</small>晉將遁矣，雍子發命於軍，曰『歸老幼，反孤疾，二人役，歸一人，簡兵蒐乘，<small>簡擇、蒐閱。</small>秣馬蓐食，師陳焚次，<small>次，舍也。焚舍，示必死。</small>明日將戰』，行歸者而逸楚囚，<small>欲使楚知之。</small>楚師宵潰，晉降彭城而歸諸宋，以魚石歸，<small>在[元年](#-572)。</small>楚失東夷，子辛死之，則雍子之為也！<small>楚東小國及陳見楚不能救彭城，皆叛。[五年](#-568)，楚人討陳叛故，殺令尹子辛。</small>
- 子反與子靈爭夏姬，<small>子靈，巫臣。</small>而雍害其事，<small>子反亦雍害巫臣，不使得取夏姬。</small>子靈奔晉，晉人與之邢，<small>邢，晉邑。</small>以為謀主，扞禦北狄，通吳於晉，教吳叛楚，教之乘車、射御、驅侵，使其子狐庸為吳行人焉，吳於是伐巢、取駕、克棘、入州來，<small>駕、棘皆楚邑。譙國酇縣東北有棘亭。</small>楚罷於奔命，至今為患，則子靈之為也！<small>事見[成七年](../08/#-584)。</small>
- 若敖之亂，伯賁之子賁皇奔晉，晉人與之苗，<small>若敖亂在[宣四年](../07/#-605)。苗，晉邑。</small>以為謀主，鄢陵之役，<small>在[成十六年](../08/#-575)。</small>楚晨壓晉軍而陳，晉將遁矣，苗賁皇曰『楚師之良在其中軍王族而已，<small>言楚之精卒唯在中軍。</small>若塞井夷竈，成陳以當之，<small>塞井夷竈以為陳。</small>欒范易行以誘之，<small>欒書時將中軍，范燮佐之。易行，謂簡易兵備，欲令楚貪己，不復顧二穆之兵。</small>中行二郤必克二穆，<small>郤錡時將上軍，中行偃佐之，郤至佐新軍，令此三人分良以攻二穆之兵。楚子重、子辛皆出穆王，故曰二穆。</small>吾乃四萃於其王族，必大敗之』，<small>四萃，四面集攻之。</small>晉人從之，楚師大敗，王夷師熸，<small>夷，傷也。吳楚之間謂火滅為熸。</small>子反死之，鄭叛吳興，楚失諸侯，則苗賁皇之為也！」

子木曰：「是皆然矣。」聲子曰：「今又有甚於此！椒舉娶於申公子牟，子牟得戾而亡，君大夫謂椒舉『女實遣之』，懼而奔鄭，引領南望，曰『庶幾赦余』，亦弗圖也！<small>言楚亦不以為意。</small>今在晉矣，晉人將與之縣，以比叔向，<small>以舉材能比叔向。</small>彼若謀害楚國，豈不為患？」子木懼，言諸王，益其祿爵而復之。聲子使椒鳴逆之。<small>椒鳴，伍舉子。傳言聲子有辭，伍舉所以得反，子孫復仕於楚。</small>

---

**八月壬午，許男甯卒于楚。**<small>未同盟而赴以名。</small>**冬，楚子、蔡侯、陳侯伐鄭。**

許靈公如楚，請伐鄭，<small>[十六年](#-557)晉伐許，他國皆大夫，獨鄭伯自行，故許恚，欲報之。</small>曰：「師不興，孤不歸矣。」八月，卒于楚。楚子曰：「不伐鄭，何以求諸侯？」冬十月，楚子伐鄭。<small>為許。</small>鄭人將禦之，子產曰：「晉楚將平，諸侯將和，<small>和在明年。</small>楚王是故昧於一來，<small>昧，猶貪冒。</small>不如使逞而歸，乃易成也！<small>逞，快也。</small>夫小人之性，釁於勇，嗇於禍，以足其性而求名焉者，非國家之利也，若何從之？」<small>釁，動也。嗇，貪也。言鄭之欲與楚戰者，皆釁勇貪名之人，非能為國計慮久利，不可從也。</small>子展說，不禦寇。

**葬許靈公。**

十二月乙酉，入南里，墮其城，<small>南里，鄭邑。</small>涉於樂氏，<small>樂氏，津名。</small>門于師之梁，<small>鄭城門。</small>縣門發，獲九人焉，涉于氾而歸。<small>於氾城下涉汝水南歸。</small>而後葬許靈公。<small>卒靈公之志，而後葬之。</small>

---

衞人歸衞姬于晉，乃釋衞侯。<small>衞侯以女說晉，而後得免。</small>君子是以知平公之失政也。<small>傳言晉之衰。</small>

---

晉韓宣子聘于周，王使請事，<small>問何事來聘。</small>對曰：「晉士起將歸時事於宰旅，無他事矣。」<small>起，宣子名。禮，諸侯大夫入天子國稱士。時事，四時貢職。宰旅，冢宰之下士。言獻職貢於宰旅，不敢斥尊。</small>王聞之曰：「韓氏其昌阜於晉乎！辭不失舊。」<small>阜，大也。傳言周衰，諸侯莫能如禮，唯韓起不失舊。</small>

---

### 襄二十七年 <small>前五四六</small> {#-546}

齊人城郟之歲，<small>在[二十四年](#-549)。</small>其夏，齊烏餘以廩丘奔晉，<small>烏餘，齊大夫。廩丘，今東郡廩丘縣故城是。</small>襲衞羊角，取之。<small>今廩丘縣所治羊角城是。</small>遂襲我高魚，<small>高魚城在廩丘縣東北。</small>有大雨，自其竇入，<small>雨故水竇開。</small>介于其庫，<small>入高魚庫而介其甲。</small>以登其城，克而取之。<small>取魯高魚。無所諱而不書，其義未聞。</small>又取邑于宋。於是范宣子卒，<small>宣子，范匄。</small>諸侯弗能治也，及趙文子為政，乃卒治之。文子言於晉侯曰：「晉為盟主，諸侯或相侵也，則討而使歸其地，今烏餘之邑，皆討類也，<small>言於比類宜見討。</small>而貪之，是無以為盟主也，請歸之。」公曰：「諾！孰可使也？」對曰：「胥梁帶能無用師。」晉侯使往。<small>胥梁帶，晉大夫。能無用師，言有權謀。</small>

二十七年春，胥梁帶使諸喪邑者具車徒以受地，必周，<small>諸喪邑，謂齊魯宋也。周，密也。必密來，勿以受地為名。</small>使烏餘具車徒以受封。<small>烏餘以地來，故詐許封之。</small>烏餘以其衆出，<small>出受封也。</small>使諸侯偽效烏餘之封者，<small>效，致也。使齊魯宋偽若致邑封烏餘者。</small>而遂執之，盡獲之，<small>皆獲其徒衆。</small>皆取其邑而歸諸侯。諸侯是以睦於晉。<small>傳言趙文子賢，故平公雖失政而諸侯猶睦。</small>

---

**二十有七年春，齊侯使慶封來聘。**<small>景公即位，通嗣君也。</small>

齊慶封來聘，其車美，孟孫謂叔孫曰：「慶季之車，不亦美乎？」<small>季，慶封字。</small>叔孫曰：「豹聞之，服美不稱，必以惡終，美車何為？」叔孫與慶封食，不敬，為賦相鼠，亦不知也。<small>相鼠，詩鄘風，曰「相鼠有皮，人而無儀，人而無儀，不死何為」。慶封不知此詩為己，言其闇甚。為明年慶封來奔傳。</small>

---

**~~夏，叔孫豹會晉趙武、楚屈建、蔡公孫歸生、衞石惡、陳孔奐、鄭良霄、許人、曹人于宋。~~**

---

**衞殺其大夫甯喜。**<small>甯喜弒剽立衎，衎今雖不以弒剽致討，於大義宜追討之，故經以國討為文書名也。書在宋會下，從赴。</small>

衞甯喜專，公患之，公孫免餘請殺之，<small>免餘，衞大夫。</small>公曰：「微甯子不及此，<small>及此，反國也。</small>吾與之言矣！<small>言政由甯氏。</small>事未可知，<small>恐伐之未必勝。</small>衹成惡名，止也！」<small>衹，適也。</small>對曰：「臣殺之，君勿與知。」乃與公孫無地、公孫臣謀，<small>二公孫，衞大夫。</small>使攻甯氏，弗克，皆死。<small>無地及臣皆死。</small>公曰：「臣也無罪，父子死余矣。」<small>獻公出時，公孫臣之父為孫氏所殺。</small>夏，免餘復攻甯氏，殺甯喜及右宰穀，尸諸朝。<small>穀不書，非卿也。</small>石惡將會宋之盟，受命而出，衣其尸，枕之股而哭之，欲斂以亡，懼不免，且曰「受命矣」，乃行。<small>行會于宋。為明年石惡奔傳。</small>

**衞侯之弟鱄出奔晉。**<small>衞侯始者云「政由甯氏，祭則寡人」，而今復患其專，緩答免餘，既負其前信，且不能友于賢弟，使至出奔，故書弟以罪兄。</small>

子鮮曰：「逐我者出，<small>謂孫林父。</small>納我者死，<small>謂甯喜。</small>賞罰無章，何以沮勸？君失其信而國無刑，不亦難乎？<small>難以治國。</small>且鱄實使之。」<small>使甯喜納君。</small>遂出奔晉。公使止之，不可，<small>不肯留。</small>及河，又使止之，止使者而盟於河。<small>誓不還。</small>託於木門，<small>木門，晉邑。</small>不鄉衞國而坐。<small>怨之深也。</small>木門大夫勸之仕，不可，曰：「仕而廢其事，罪也！從之，昭吾所以出也，將誰愬乎？<small>從之，謂治其事也，事治則明己出欲仕，無所自愬。</small>吾不可以立於人之朝矣。」終身不仕。<small>自誓不仕終身。</small>公喪之如稅服終身。<small>稅，即繐也。喪服，繐縗裳縷細而希，非五服之常，本無月數，痛愍子鮮，故特為此服。此服無月數，而獻公尋薨，故言終身。</small>

公與免餘邑六十，辭曰：「唯卿備百邑，臣六十矣，下有上祿，亂也！<small>此一乘之邑，非四井之邑，論語稱千室，又云十室，明通稱。</small>臣弗敢聞！且甯子唯多邑故死，臣懼死之速及也。」公固與之，受其半，以為少師。公使為卿，辭曰：「大叔儀不貳，能贊大事，<small>贊，佐也。</small>君其命之。」乃使文子為卿。<small>文子，大叔儀。</small>

---

**==夏，叔孫豹會晉趙武、楚屈建、蔡公孫歸生、衞石惡、陳孔奐、鄭良霄、許人、曹人于宋。==**<small>案傳，會者十四國，齊秦不交相見，邾滕為私屬，皆不與盟，宋為主人，地於宋，則與盟可知，故經唯序九國大夫。楚先晉歃而書先晉，貴信也。陳于晉會常在衞上，孔奐非上卿，故在石惡下。</small>

宋向戌善於趙文子，又善於令尹子木，欲弭諸侯之兵以為名，<small>欲獲息民之名。</small>如晉告趙孟，趙孟謀於諸大夫，韓宣子曰：「兵，民之殘也，財用之蠹，<small>蠹，害物之蟲。</small>小國之大菑也，將或弭之，雖曰不可，必將許之，<small>言雖知兵不得久弭，今不可不許。</small>弗許，楚將許之以召諸侯，則我失為盟主矣！」晉人許之。如楚，楚亦許之。如齊，齊人難之，陳文子曰：「晉楚許之，我焉得已？且人曰弭兵，而我弗許，則固攜吾民矣，將焉用之？」齊人許之。告於秦，秦亦許之。皆告於小國，為會於宋。

五月甲辰，晉趙武至於宋。丙午，鄭良霄至。六月丁未朔，宋人享趙文子，叔向為介，司馬置折俎，禮也。<small>折俎，體解節折，升之於俎。合卿享宴之禮，故曰禮也。周禮，司馬掌會同之事。</small>仲尼使舉是禮也，以為多文辭。<small>宋向戌自美弭兵之意，敬逆趙武，趙武、叔向因享宴之會，展賓主之辭，故仲尼以為多文辭。</small>戊申，叔孫豹、齊慶封、陳須無、衞石惡至。<small>須無，陳文子。</small>甲寅，晉荀盈從趙武至。<small>趙武命盈追己，故言從趙武。後武遣盈如楚。</small>丙辰，邾悼公至。<small>小國，故君自來。</small>壬戌，楚公子黑肱先至，成言於晉。<small>時令尹子木止陳，遣黑肱就晉大夫。成盟載之言，兩相然可。</small>丁卯，宋向戌如陳從子木，成言於楚。<small>就於陳成楚之要言。</small>戊辰，滕成公至。<small>亦小國，君自來。</small>子木謂向戌：「請晉楚之從交相見也。」<small>使諸侯從晉楚者更相朝見。</small>庚午，向戌復於趙孟，趙孟曰：「晉楚齊秦，匹也，晉之不能於齊，猶楚之不能於秦也，<small>不能服而使之。</small>楚君若能使秦君辱於敝邑，寡君敢不固請於齊？」<small>請齊使朝楚。</small>壬申，左師復言於子木，子木使馹謁諸王，<small>馹，傳也。謁，告也。</small>王曰：「釋齊秦，他國請相見也。」<small>經所以不書齊秦。</small>

**秋七月辛巳，豹及諸侯之大夫盟于宋。**<small>夏會之大夫也。豹不倚順以顯弱命之君，而辨小是以自從，故以違命貶之，釋例論之備矣。</small>

秋七月戊寅，左師至。<small>從陳還。</small>是夜也，趙孟及子皙盟，以齊言。<small>子皙，公子黑肱。素要齊其辭，至盟時不得復訟爭。</small>庚辰，子木至自陳，陳孔奐、蔡公孫歸生至。<small>二國大夫與子木俱至。</small>曹、許之大夫皆至。以藩為軍，<small>示不相忌。</small>晉楚各處其偏。<small>晉處北，楚處南。</small>伯夙謂趙孟，<small>伯夙，荀盈。</small>曰：「楚氛甚惡，懼難。」<small>氛，氣也。言楚有襲晉之氣。</small>趙孟曰：「吾左還入於宋，若我何？」<small>營在宋北，東頭為上，故晉營在東，有急可左廻入宋東門。</small>

辛巳，將盟於宋西門之外，楚人衷甲。<small>甲在衣中，欲因會擊晉。</small>伯州犂曰：「合諸侯之師以為不信，無乃不可乎？夫諸侯望信於楚，是以來服，若不信，是弃其所以服諸侯也。」固請釋甲。子木曰：「晉楚無信久矣！事利而已，苟得志焉，焉用有信？」大宰退，<small>大宰，伯州犂。</small>告人曰：「令尹將死矣！不及三年，求逞志而弃信，志將逞乎？志以發言，言以出信，信以立志，參以定之，<small>志言信三者具，而後身安存。</small>信亡，何以及三？」<small>為明年子木死起本。</small>

趙孟患楚衷甲，以告叔向，叔向曰：「何害也？匹夫一為不信，猶不可，單斃其死，<small>單，盡也。斃，踣也。</small>若合諸侯之卿以為不信，必不捷矣！食言者不病，<small>不病者，單斃於死。</small>非子之患也！<small>楚食言當死，晉不食言故無患。</small>夫以信召人，而以僭濟之，<small>濟，成也。</small>必莫之與也，安能害我？且吾因宋以守病，<small>為楚所病，則欲入宋城。</small>則夫能致死，與宋致死，雖倍楚可也，<small>宋為地主，致死助我，則力可倍楚。</small>子何懼焉？又不及是，曰弭兵以召諸侯，而稱兵以害我，<small>稱，舉也。</small>吾庸多矣，非所患也。」<small>晉獨取信，故其功多。</small>

季武子使謂叔孫以公命，曰「視邾滕」，<small>兩事晉楚則貢賦重，故欲比小國，武子恐叔孫不從其言，故假公命以敦之。</small>既而齊人請邾，宋人請滕，皆不與盟。<small>私屬二國故。</small>叔孫曰：「邾滕，人之私也，我，列國也，何故視之？宋衞，吾匹也。」乃盟。故不書其族，言違命也。<small>季孫專政於國，魯君非得有命，今君唯以此命告豹，豹宜崇大順，以顯弱命之君，而遂其小是，故貶之。</small>

晉楚爭先。<small>爭先歃血。</small>晉人曰：「晉固為諸侯盟主，未有先晉者也。」楚人曰：「子言晉楚匹也，若晉常先，是楚弱也，且晉楚狎主諸侯之盟也久矣，<small>狎，更也。</small>豈專在晉？」叔向謂趙孟曰：「諸侯歸晉之德只，<small>只，辭。</small>非歸其尸盟也，<small>尸，主也。</small>子務德，無爭先！且諸侯盟，小國固必有尸盟者，<small>小國主辨具。</small>楚為晉細，不亦可乎？」<small>欲推使楚主盟。</small>乃先楚人。書先晉，晉有信也。<small>蓋孔子追正之。</small>

壬午，宋公兼享晉楚之大夫，趙孟為客。<small>客，一坐所尊，故季孫飲大夫酒，臧紇為客。</small>子木與之言，弗能對，使叔向侍言焉，子木亦不能對也。乙酉，宋公及諸侯之大夫盟于蒙門之外。<small>前盟諸大夫不敢敵公，禮也，今宋公以近在其國，故謙而重盟。重盟故不書。蒙門，宋城門。</small>子木問於趙孟曰：「范武子之德何如？」<small>士會賢聞於諸侯，故問之。</small>對曰：「夫子之家事治，言於晉國無隱情，其祝史陳信於鬼神無愧辭。」<small>祝陳馨香，德足副之，故不愧。</small>子木歸以語王，王曰：「尚矣哉！<small>尚，上也。</small>能歆神人，<small>歆，享也。使神享其祭，人懷其德。</small>宜其光輔五君，以為盟主也。」<small>五君，謂文襄靈成景。</small>子木又語王曰：「宜晉之伯也！有叔向以佐其卿，楚無以當之，不可與爭。」晉荀盈遂如楚涖盟。<small>重結晉楚之好。</small>

鄭伯享趙孟于垂隴，<small>自宋還，過鄭。</small>子展、伯有、子西、子產、子大叔、二子石從，<small>二子石，印段、公孫段。</small>趙孟曰：「七子從君，以寵武也，請皆賦以卒君貺，武亦以觀七子之志。」<small>詩以言志。</small>

- 子展賦草蟲，<small>草蟲，詩召南，曰「未見君子，憂心忡忡，亦既見止，亦既覯止，我心則降」，以趙孟為君子。</small>趙孟曰：「善哉，民之主也！<small>在上不忘降，故可以主民。</small>抑武也不足以當之。」<small>辭君子。</small>
- 伯有賦鶉之賁賁，<small>鶉之賁賁，詩鄘風，衞人刺其君淫亂，鶉鵲之不若，義取「人之無良，我以為兄、我以為君」也。</small>趙孟曰：「牀笫之言不踰閾，況在野乎？非使人之所得聞也。」<small>笫，簀也。此詩刺淫亂，故云牀笫之言。閾，門限。使人，趙孟自謂。</small>
- 子西賦黍苗之四章，<small>黍苗，詩小雅，四章曰「肅肅謝功，召伯營之，列列征師，召伯成之」，比趙孟於召伯。</small>趙孟曰：「寡君在，武何能焉？」<small>推善於其君。</small>
- 子產賦隰桑，<small>隰桑，詩小雅，義取思見君子，盡心以事之，曰「既見君子，其樂如何」。</small>趙孟曰：「武請受其卒章。」<small>卒章曰「心乎愛矣，遐不謂矣，中心藏之，何日忘之」，趙武欲子產之見規誨。</small>
- 子大叔賦野有蔓草，<small>野有蔓草，詩鄭風，取其「邂逅相遇，適我願兮」。</small>趙孟曰：「吾子之惠也。」<small>大叔喜於相遇，故趙孟受其惠。</small>
- 印段賦蟋蟀，<small>蟋蟀，詩唐風，曰「無以大康，職思其居，好樂無荒，良士瞿瞿」，言瞿瞿然顧禮儀。</small>趙孟曰：「善哉，保家之主也！吾有望矣。」<small>能戒懼不荒，所以保家。</small>
- 公孫段賦桑扈，<small>桑扈，詩小雅，義取君子有禮文，故能受天之祜。</small>趙孟曰：「『匪交匪敖，福將焉往』，<small>此桑扈詩卒章，趙孟因以取義。</small>若保是言也，欲辭福祿，得乎？」

卒享，文子告叔向曰：「伯有將為戮矣！詩以言志，志誣其上，而公怨之，以為賓榮，<small>言誣則鄭伯未有其實，趙孟倡賦詩以自寵，故言公怨之以為賓榮。</small>其能久乎？幸而後亡。」<small>言必先亡。</small>叔向曰：「然，已侈！所謂不及五稔者，夫子之謂矣。」<small>稔，年也。為[三十年](#-543)鄭殺良霄傳。</small>文子曰：「其餘皆數世之主也！子展其後亡者也，在上不忘降，<small>謂賦草蟲，曰「我心則降」。</small>印氏其次也，樂而不荒，<small>謂賦蟋蟀，曰「好樂無荒」。</small>樂以安民，不淫以使之，後亡，不亦可乎？」

宋左師請賞，曰：「請免死之邑。」<small>欲宋君稱功加厚賞，故謙言免死之邑也。</small>公與之邑六十，以示子罕，子罕曰：「凡諸侯小國，晉楚所以兵威之，畏而後上下慈和，慈和而後能安靖其國家，以事大國，所以存也！無威則驕，驕則亂生，亂生必滅，所以亡也！天生五材，<small>金木水火土也。</small>民並用之，廢一不可，誰能去兵？兵之設久矣，所以威不軌而昭文德也，聖人以興，<small>謂湯武。</small>亂人以廢，<small>謂桀紂。</small>廢興存亡昏明之術，皆兵之由也，而子求去之，不亦誣乎？以誣道蔽諸侯，罪莫大焉，縱無大討，而又求賞，無厭之甚也！」削而投之。<small>削賞左師之書。</small>左師辭邑，向氏欲攻司城，<small>司城，子罕。</small>左師曰：「我將亡，夫子存我，德莫大焉，又可攻乎？」君子曰：「『彼己之子，邦之司直』，<small>詩鄭風。司，主也。</small>樂喜之謂乎？<small>樂喜，子罕也。善其不阿向戌。</small>『何以恤我，我其收之』，<small>逸詩。恤，憂也。收，取也。</small>向戌之謂乎？」<small>善向戌能知其過。</small>

---

齊崔杼生成及彊而寡，<small>偏喪曰寡。寡，特也。</small>娶東郭姜，生明。東郭姜以孤入，曰棠無咎，<small>無咎，棠公之子。</small>與東郭偃相崔氏。<small>東郭偃，姜之弟。</small>崔成有疾而廢之，<small>有惡疾也。</small>而立明。成請老于崔，<small>濟南東朝陽縣西北有崔氏城。成欲居崔邑以終老。</small>崔子許之，偃與無咎弗予，曰：「崔，宗邑也，必在宗主。」<small>宗邑，宗廟所在。宗主，謂崔明。</small>成與彊怒，將殺之，告慶封曰：「夫子之身，亦子所知也，唯無咎與偃是從，父兄莫得進矣，大恐害夫子，敢以告。」<small>夫子，謂崔杼。</small>慶封曰：「子姑退，吾圖之。」告盧蒲嫳，<small>嫳，慶封屬大夫。封以成彊之言告嫳。</small>盧蒲嫳曰：「彼，君之讎也，天或者將弃彼矣，彼實家亂，子何病焉？<small>君謂齊莊公，為崔杼所弒。</small>崔之薄，慶之厚也。」<small>崔敗則慶專權。</small>他日又告，<small>成彊復告。</small>慶封曰：「苟利夫子，必去之！難，吾助女。」

九月庚辰，崔成、崔彊殺東郭偃、棠無咎於崔氏之朝。崔子怒而出，其衆皆逃，求人使駕，不得，使圉人駕、寺人御而出，<small>圉人，養馬者。寺人，奄士。</small>且曰：「崔氏有福，止余猶可。」<small>恐滅家，禍不止其身。</small>遂見慶封，慶封曰：「崔慶一也，<small>言如一家。</small>是何敢然？請為子討之。」使盧蒲嫳帥甲以攻崔氏，崔氏堞其宮而守之，<small>堞，短垣。使其衆居短垣內以守。</small>弗克。使國人助之，遂滅崔氏。殺成與彊，而盡俘其家，其妻縊。<small>妻，東郭姜。</small>嫳復命於崔子，且御而歸之，<small>嫳為崔子御。</small>至則無歸矣，乃縊。<small>終「入於其宮，不見其妻，凶」。</small>崔明夜辟諸大墓，<small>開先人之冢以藏之。</small>辛巳，崔明來奔。慶封當國。<small>當國，秉政。</small>

---

楚薳罷如晉涖盟。<small>罷，令尹子蕩。報荀盈也。</small>晉侯享之，將出，賦既醉。<small>既醉，詩大雅，曰「既醉以酒，既飽以德，君子萬年，介爾景福」，以美晉侯，比之大平君子也。</small>叔向曰：「薳氏之有後於楚國也宜哉！承君命，不忘敏，子蕩將知政矣！敏以事君，必能養民，政其焉往？」<small>言政必歸之。</small>

---

崔氏之亂，<small>在[二十五年](#-548)。</small>申鮮虞來奔，僕賃於野，以喪莊公。<small>為齊莊公服喪。</small>冬，楚人召之，遂如楚，為右尹。<small>傳言楚能用賢。</small>

---

**冬十有二月乙亥朔，日有食之。**<small>今長歷推十一月朔，非十二月，傳曰「辰在申、再失閏」，若是十二月，則為三失閏，故知經誤。</small>

十一月乙亥朔，日有食之。辰在申，司歷過也，再失閏矣。<small>謂斗建指申。周十一月，今之九月，斗當建戌而在申，故知再失閏也。[文十一年](../06/#-616)三月甲子至今年七十一歲，應有二十六閏，今長歷推得二十四閏，通計少再閏，釋例言之詳矣。</small>

### 襄二十八年 <small>前五四五</small> {#-545}

**二十有八年春無冰**<small>前年知其再失閏頓置兩閏以應天正故此年正月建子得以無冰為災而書</small>

二十八年春無冰梓慎曰今茲宋鄭其饑乎<small>梓慎魯大夫今年鄭游吉宋向戌言之明年饑甚傳乃詳其事</small>歲在星紀而淫於玄枵<small>歲歲星也星紀在丑斗牛之次玄枵在子虛危之次[十八年](#-555)晉董叔曰天道多在西北是歲歲星在亥至此年十一歲故在星紀明年乃當在玄枵今已在玄枵淫行失次</small>以有時菑陰不堪陽<small>時菑無冰也盛陰用事而溫無冰是陰不勝陽地氣發洩</small>蛇乘龍<small>蛇玄武之宿虛危之星龍歲星歲星木也木為青龍失次出虛危下為蛇所乘</small>龍宋鄭之星也<small>歲星本位在東方東方房心為宋角亢為鄭故以龍為宋鄭之星</small>宋鄭必饑玄枵虛中也<small>玄枵三宿虛星在其中</small>枵秏名也土虛而民秏不饑何為<small>歲為宋鄭之星今失常淫入虛秏之次時復無冰地氣發洩故曰土虛民秏</small>

---

夏齊侯陳侯蔡侯北燕伯杞伯胡子沈子白狄朝于晉宋之盟故也<small>陳侯蔡侯胡子沈子楚屬也宋盟曰晉楚之從交相見故朝晉燕國今薊縣</small>齊侯將行慶封曰我不與盟何為於晉<small>以宋盟釋齊秦</small>陳文子曰先事後賄禮也<small>事大國當先從其政事而後薦賄以副己心</small>小事大未獲事焉從之如志禮也<small>言當從大國請事以順其志</small>雖不與盟敢叛晉乎重丘之盟未可忘也子其勸行<small>重丘盟在二十五年</small>

---

**夏衞石惡出奔晉**<small>甯喜之黨書名惡之</small>

衞人討甯氏之黨故石惡出奔晉衞人立其從子圃以守石氏之祀禮也<small>石惡之先石碏有大功於衞國惡之罪不及不祀故曰禮</small>

---

**邾子來朝**

邾悼公來朝時事也<small>傳言來朝非宋盟宋盟唯施於朝晉楚</small>

---

**秋八月大雩**

秋八月大雩旱也

---

蔡侯歸自晉入于鄭鄭伯享之不敬子產曰蔡侯其不免乎<small>不免禍</small>日其過此也<small>往日至晉時</small>君使子展迋勞於東門之外而傲<small>迋往也</small>吾曰猶將更之今還受享而惰乃其心也君小國事大國而惰傲以為己心將得死乎若不免必由其子其為君也淫而不父<small>通大子班之妻</small>僑聞之如是者恒有子禍<small>為三十年蔡世子班弒其君傳</small>

---

**仲孫羯如晉**<small>告將朝楚</small>

孟孝伯如晉告將為宋之盟故如楚也<small>魯晉屬故告晉而行</small>

---

蔡侯之如晉也鄭伯使游吉如楚及漢楚人還之曰宋之盟君實親辱<small>君謂鄭伯</small>今吾子來寡君謂吾子姑還吾將使馹奔問諸晉而以告<small>問鄭君應來朝否</small>子大叔曰宋之盟君命將利小國而亦使安定其社稷鎮撫其民人以禮承天之休<small>休福祿也</small>此君之憲令而小國之望也<small>憲法也</small>寡君是故使吉奉其皮幣<small>聘用乘皮束帛</small>以歲之不易聘於下執事<small>言歲有饑荒之難故鄭伯不得自朝楚</small>今執事有命曰女何與政令之有必使而君弃而封守跋涉山川蒙犯霜露以逞君心小國將君是望敢不唯命是聽無乃非盟載之言以闕君德而執事有不利焉小國是懼不然其何勞之敢憚子大叔歸復命告子展曰楚子將死矣不脩其政德而貪昧於諸侯以逞其願欲久得乎周易有之在復<small>震下坤上復</small>之頤<small>震下艮上頤復上六變得頤</small>曰迷復凶<small>復上六爻辭也復反也極陰反陽之卦上處極位迷而復反失道已遠遠而無應故凶</small>其楚子之謂乎欲復其願<small>謂欲得鄭朝以復其願</small>而弃其本<small>不脩德</small>復歸無所是謂迷復<small>失道已遠又無所歸</small>能無凶乎君其往也送葬而歸以快楚心<small>言楚子必死君往當送其葬</small>楚不幾十年未能恤諸侯也<small>幾近也言失道遠者復之亦難</small>吾乃休吾民矣<small>休息也言楚不能復為害</small>裨竈曰今茲周王及楚子皆將死<small>裨竈鄭大夫</small>歲弃其次而旅於明年之次以害鳥帑周楚惡之<small>旅客處也歲星弃星紀之次客在玄枵歲星所在其國有福失次於北禍衝在南南為朱鳥鳥尾曰帑鶉火鶉尾周楚之分故周王楚子受其咎俱論歲星過次梓慎則曰宋鄭饑裨竈則曰周楚王死傳故備舉以示卜占惟人所在</small>

九月鄭游吉如晉告將朝于楚以從宋之盟子產相鄭伯以如楚舍不為壇<small>至敵國郊除地封土為壇以受郊勞</small>外僕言曰昔先大夫相先君適四國未嘗不為壇<small>外僕掌次舍者</small>自是至今亦皆循之今子草舍無乃不可乎子產曰大適小則為壇小適大苟舍而已焉用壇僑聞之大適小有五美宥其罪戾赦其過失救其菑患賞其德刑<small>刑法也</small>教其不及小國不困懷服如歸是故作壇以昭其功宣告後人無怠於德<small>怠解也</small>小適大有五惡說其罪戾<small>自解說也</small>請其不足行其政事<small>奉行大國之政</small>共其職貢從其時命<small>從朝會之命</small>不然則重其幣帛以賀其福而弔其凶皆小國之禍也焉用作壇以昭其禍所以告子孫無昭禍焉可也<small>無昭禍以告子孫</small>

---

**冬齊慶封來奔**<small>崔杼之黨耆酒荒淫而出書名罪之自魯奔吳不書以絕位不為卿</small>

齊慶封好田而耆酒與慶舍政<small>舍慶封子慶封當國不自為政以付舍</small>則以其內實遷于盧蒲嫳氏易內而飲酒<small>內實寶物妻妾也移而居嫳家</small>數日國遷朝焉<small>就於盧蒲氏朝見封</small>使諸亡人得賊者以告而反之<small>亡人辟崔氏難出奔者</small>故反盧蒲癸癸臣子之<small>子之慶舍</small>有寵妻之<small>子之以其女妻癸</small>慶舍之士謂盧蒲癸曰男女辨姓子不辟宗何也<small>辨別也別姓而後可相取慶氏盧蒲氏皆姜姓</small>曰宗不余辟<small>言舍欲妻己</small>余獨焉辟之賦詩斷章余取所求焉惡識宗<small>言己苟欲有求於慶氏不能復顧禮譬如賦詩者取其一章而已</small>癸言王何而反之二人皆嬖<small>二子皆莊公黨二十五年崔氏弒莊公癸何出奔今還求寵於慶氏欲為莊公報讎</small>使執寢戈而先後之<small>寢戈親近兵杖</small>公膳日雙雞<small>卿大夫之膳食</small>饔人竊更之以鶩御者知之則去其肉而以其洎饋<small>御進食者饔人御者欲使諸大夫怨慶氏減其膳蓋盧蒲癸王何之謀</small>子雅子尾怒<small>二子皆惠公孫</small>慶封告盧蒲嫳<small>以二子怒告嫳</small>盧蒲嫳曰譬之如禽獸吾寢處之矣<small>言能殺而席其皮</small>使析歸父告晏平仲<small>欲與共謀子雅子尾</small>平仲曰嬰之衆不足用也知無能謀也言弗敢出<small>不敢洩謀</small>有盟可也子家曰子之言云<small>子家析歸父</small>又焉用盟告北郭子車<small>子車齊大夫</small>子車曰人各有以事君非佐之所能也<small>佐子車名</small>陳文子謂桓子<small>桓子文子之子無宇</small>曰禍將作矣吾其何得對曰得慶氏之木百車於莊<small>慶封時有此木積於六軌之道</small>文子曰可慎守也已<small>善其不志於貨財</small>盧蒲癸王何卜攻慶氏示子之兆<small>龜兆</small>曰或卜攻讎敢獻其兆子之曰克見血冬十月慶封田于萊陳無宇從丙辰文子使召之請曰無宇之母疾病請歸慶季卜之<small>季慶封</small>示之兆曰死奉龜而泣<small>無宇泣</small>乃使歸慶嗣聞之<small>嗣慶封之族</small>曰禍將作矣謂子家速歸<small>子家慶封字</small>禍作必於嘗<small>嘗秋祭</small>歸猶可及也子家弗聽亦無悛志<small>悛改寤也</small>子息曰亡矣幸而獲在吳越<small>子息慶嗣</small>陳無宇濟水而戕舟發梁<small>戕殘壞也不欲慶封得救難</small>盧蒲姜謂癸曰有事而不告我必不捷矣<small>姜癸妻慶舍女</small>癸告之<small>告欲殺慶舍</small>姜曰夫子愎莫之止將不出我請止之<small>夫子謂慶舍</small>癸曰諾十一月乙亥嘗于大公之廟慶舍涖事<small>臨祭事</small>盧蒲姜告之且止之弗聽曰誰敢者遂如公<small>至公所</small>麻嬰為尸<small>為祭尸</small>慶奊為上獻<small>上獻先獻者</small>盧蒲癸王何執寢戈慶氏以其甲環公宮<small>廟在宮內</small>陳氏鮑氏之圉人為優<small>優俳</small>慶氏之馬善驚士皆釋甲束馬<small>束絆之也</small>而飲酒且觀優至於魚里<small>魚里里名優在魚里就觀之</small>欒高陳鮑之徒介慶氏之甲<small>欒子雅高子尾陳陳須無鮑鮑國</small>子尾抽桷擊扉三<small>桷椽也扉門闔也以桷擊扉為期</small>盧蒲癸自後刺子之王何以戈擊之解其左肩猶援廟桷動於甍<small>甍屋棟</small>以俎壺投殺人而後死<small>言其多力</small>遂殺慶繩麻嬰<small>慶繩慶奊</small>公懼鮑國曰羣臣為君故也<small>言欲尊公室非為亂</small>陳須無以公歸稅服而如內宮<small>言公懼於外難</small>慶封歸遇告亂者丁亥伐西門弗克還伐北門克之入伐內宮<small>陳鮑在公所故</small>弗克反陳于嶽<small>嶽里名</small>請戰弗許遂來奔獻車於季武子美澤可以鑑<small>光鑑形也</small>展莊叔見之<small>魯大夫</small>曰車甚澤人必瘁宜其亡也叔孫穆子食慶封慶封氾祭<small>禮食有祭示有所先也氾祭遠散所祭不共</small>穆子不說使工為之誦茅鴟<small>工樂師茅鴟逸詩刺不敬</small>亦不知既而齊人來讓<small>讓魯受慶封</small>奔吳吳句餘予之朱方<small>句餘吳子夷末也朱方吳邑</small>聚其族焉而居之富於其舊子服惠伯謂叔孫曰天殆富淫人慶封又富矣穆子曰善人富謂之賞淫人富謂之殃天其殃之也其將聚而殲旃<small>殲盡也旃之也為[昭四年](../10/#-538)殺慶封傳</small>

---

癸巳天王崩未來赴亦未書禮也<small>嫌時已聞喪當書故發例</small>

---

崔氏之亂喪羣公子故鉏在魯叔孫還在燕賈在句瀆之丘<small>在二十五年</small>及慶氏亡皆召之具其器用而反其邑焉<small>反還也</small>與晏子邶殿其鄙六十<small>邶殿齊別都以邶殿邊鄙六十邑與晏嬰</small>弗受子尾曰富人之所欲也何獨弗欲對曰慶氏之邑足欲故亡吾邑不足欲也益之以邶殿乃足欲足欲亡無日矣在外不得宰吾一邑不受邶殿非惡富也恐失富也且夫富如布帛之有幅焉為之制度使無遷也<small>遷移也</small>夫民生厚而用利於是乎正德以幅之<small>言厚利皆人之所欲唯正德可以為之幅</small>使無黜嫚<small>黜猶放也</small>謂之幅利利過則為敗吾不敢貪多所謂幅也與北郭佐邑六十受之與子雅邑辭多受少與子尾邑受而稍致之<small>致還公</small>公以為忠故有寵釋盧蒲嫳于北竟<small>釋放也</small>

求崔杼之尸將戮之不得叔孫穆子曰必得之武王有亂十人<small>亂治也</small>崔杼其有乎不十人不足以葬<small>葬必須十人崔氏不能令十人同心故必得</small>既崔氏之臣曰與我其拱璧<small>崔氏大璧</small>吾獻其柩於是得之十二月乙亥朔齊人遷莊公殯于大寢<small>更殯之於路寢也十二月戊戌朔乙亥誤</small>以其棺尸崔杼於市<small>崔氏弒莊公又葬不如禮故以莊公棺著崔杼尸邊以章其罪</small>國人猶知之皆曰崔子也<small>始求崔杼之尸不得故傳云國人皆知之</small>

---

**十有一月公如楚**<small>為宋之盟故朝楚</small>

為宋之盟故公及宋公陳侯鄭伯許男如楚公過鄭鄭伯不在<small>已在楚</small>伯有迋勞於黃崖不敬<small>熒陽宛陵縣西有黃水西南至新鄭城西入洧</small>穆叔曰伯有無戾於鄭鄭必有大咎<small>伯有不受戮必還為鄭國害</small>敬民之主也而弃之何以承守<small>言無以承先祖守其家</small>鄭人不討必受其辜濟澤之阿<small>言薄土</small>行潦之蘋藻<small>言賤菜</small>寘諸宗室<small>薦宗廟</small>季蘭尸之敬也<small>言取蘋藻之菜於阿澤之中使服蘭之女而為之主神猶享之以其敬也</small>敬可弃乎<small>為三十年鄭殺良霄傳</small>

**==乙未楚子昭卒==**<small>康王也十二月無乙未日誤</small>

及漢楚康王卒公欲反叔仲昭伯曰我楚國之為豈為一人行也<small>昭伯叔仲帶</small>子服惠伯曰君子有遠慮小人從邇<small>邇近也</small>飢寒之不恤誰遑其後<small>遑暇也</small>不如姑歸也叔孫穆子曰叔仲子專之矣<small>言足專任</small>子服子始學者也<small>言未識遠</small>榮成伯曰遠圖者忠也<small>成伯榮駕鵞</small>公遂行<small>從昭伯謀</small>宋向戌曰我一人之為非為楚也飢寒之不恤誰能恤楚姑歸而息民待其立君而為之備宋公遂反

楚屈建卒趙文子喪之如同盟禮也<small>宋盟有衷甲之隙不以此廢好故曰禮</small>

---

**十有二月甲寅天王崩**<small>靈王也</small>

王人來告喪問崩日以甲寅告故書之以徵過也<small>徵審也此緩告非有事宜直臣子怠慢故於此發例</small>

---

**~~乙未楚子昭卒~~**

---

### 襄二十九年 <small>前五四四</small> {#-544}

**二十有九年春王正月公在楚**<small>公在外闕朝正之禮甚多而唯書此一年者魯公如楚既非常此公又踰年故發此一事以明常</small>

二十九年春王正月公在楚釋不朝正于廟也<small>釋解也告廟在楚解公所以不朝正</small>楚人使公親襚<small>諸侯有遣使賵襚之禮今楚欲依遣使之比</small>公患之穆叔曰祓殯而襚則布幣也<small>先使巫祓除殯之凶邪而行襚禮與朝而布幣無異</small>乃使巫以桃茢先祓殯<small>茢黍穰</small>楚人弗禁既而悔之<small>禮君臨臣喪乃祓殯故楚悔之</small>

---

二月癸卯齊人葬莊公於北郭<small>兵死不入兆域故葬北郭</small>

---

夏四月葬楚康王公及陳侯鄭伯許男送葬至于西門之外諸侯之大夫皆至于墓楚郟敖即位<small>郟敖康王子熊麇也</small>王子圍為令尹<small>圍康王弟</small>鄭行人子羽曰是謂不宜必代之昌松柏之下其草不殖<small>言楚君弱令尹強物不兩盛為昭元年圍弒郟敖起本</small>

---

**夏五月公至自楚**

公還及方城季武子取卞<small>取卞邑以自益</small>使公冶問<small>問公起居公冶季氏屬大夫</small>璽書追而與之<small>璽印也</small>曰聞守卞者將叛臣帥徒以討之既得之矣敢告公冶致使而退<small>致季氏使命</small>及舍而後聞取卞<small>發書乃聞之</small>公曰欲之而言叛祗見疏也<small>言季氏欲得卞而欺我言叛益疏我</small>公謂公冶曰吾可以入乎<small>以季氏疏己故不敢入</small>對曰君實有國誰敢違君公與公冶冕服<small>以卿服玄冕賞之</small>固辭強之而後受公欲無入榮成伯賦式微乃歸<small>式微詩邶風曰式微式微胡不歸式用也義取寄寓之微陋勸公歸</small>五月公至自楚公冶致其邑於季氏<small>本從季氏得邑故還之</small>而終不入焉<small>不入季孫家</small>曰欺其君何必使余季孫見之則言季氏如他日不見則終不言季氏及疾聚其臣<small>大夫家臣</small>曰我死必無以冕服斂非德賞也<small>言公畏季氏而賞其使非以我有德</small>且無使季氏葬我

---

**庚午衞侯衎卒**<small>無傳四同盟</small>

---

葬靈王<small>不書魯不會</small>鄭上卿有事子展使印段往伯有曰弱不可<small>印段年少官卑</small>子展曰與其莫往弱不猶愈乎詩云王事靡盬不皇啟處<small>詩小雅盬不堅固也啟跪也言王事無不堅固故不暇跪處</small>東西南北誰敢寧處<small>謂上卿</small>堅事晉楚以蕃王室也<small>言我固事晉楚乃所以蕃屏王室</small>王事無曠何常之有遂使印段如周<small>傳言周衰卑於晉楚</small>

---

**閽弒吳子餘祭**<small>閽守門者下賤非士故不言盜</small>

吳人伐越獲俘焉以為閽使守舟吳子餘祭觀舟閽以刀弒之<small>言以刀明近刑人</small>

---

鄭子展卒子皮即位<small>子皮代父為上卿</small>於是鄭饑而未及麥民病子皮以子展之命餼國人粟戶一鍾<small>在喪故以父命也六斛四斗曰鍾</small>是以得鄭國之民故罕氏常掌國政以為上卿宋司城子罕聞之曰鄰於善民之望也<small>民亦望君為善</small>宋亦饑請於平公出公粟以貸使大夫皆貸司城氏貸而不書<small>施而不德</small>為大夫之無者貸宋無飢人叔向聞之曰鄭之罕宋之樂其後亡者也二者其皆得國乎<small>得掌國政</small>民之歸也施而不德樂氏加焉其以宋升降乎<small>升降隨宋盛衰</small>

---

**仲孫羯會晉荀盈齊高止宋華定衞世叔儀鄭公孫段曹人莒人滕人薛人小邾人城杞**<small>公孫段伯石也三十年伯有死乃命為卿今蓋以攝卿行</small>

晉平公杞出也故治杞<small>治理其地脩其城</small>六月知悼子合諸侯之大夫以城杞孟孝伯會之鄭子大叔與伯石往<small>大叔不書不親事</small>子大叔見大叔文子<small>文子衞大叔儀</small>與之語文子曰甚乎其城杞也子大叔曰若之何哉晉國不恤周宗之闕而夏肄是屏<small>周宗諸姬也夏肄杞也肄餘也屏城也</small>其弃諸姬亦可知也已諸姬是弃其誰歸之吉也聞之弃同即異是謂離德詩曰協比其鄰昏姻孔云<small>詩小雅言王者和協近親則昏姻甚歸附</small>晉不鄰矣其誰云之<small>云猶旋旋歸之</small>

齊高子容與宋司徒見知伯女齊相禮<small>子容高止也司徒華定也知伯荀盈也女齊司馬侯也相禮侍威儀也</small>賓出司馬侯言於知伯曰二子皆將不免子容專<small>專自是也</small>司徒侈皆亡家之主也知伯曰何如對曰專則速及<small>速及禍也</small>侈將以其力斃<small>力盡而自斃</small>專則人實斃之將及矣<small>為此秋高止出奔燕昭二十年華定出奔陳傳</small>

**晉侯使士鞅來聘**

范獻子來聘拜城杞也<small>謝魯為杞城</small>公享之展莊叔執幣<small>公將以酬賓</small>射者三耦<small>二人為耦</small>公臣不足取於家臣家臣展瑕展王父為一耦公臣公巫召伯仲顏莊叔為一耦鄫鼓父黨叔為一耦<small>言公室卑微公臣不能備於三耦</small>

晉侯使司馬女叔侯來治杞田<small>使魯歸前侵杞田所歸少故不書</small>弗盡歸也晉悼夫人慍曰齊也取貨<small>夫人平公母杞女也謂叔侯取貨於魯故不盡歸杞田</small>先君若有知也不尚取之<small>不尚叔侯之取貨</small>公告叔侯叔侯曰虞虢焦滑霍揚韓魏皆姬姓也<small>八國皆晉所滅焦在陝縣揚屬平陽郡</small>晉是以大若非侵小將何所取武獻以下兼國多矣<small>武公獻公晉始盛之君</small>誰得治之杞夏餘也而即東夷<small>行夷禮</small>魯周公之後也而睦於晉以杞封魯猶可而何有焉<small>何有盡歸之</small>魯之於晉也職貢不乏玩好時至公卿大夫相繼於朝史不絕書<small>書魯之朝聘</small>府無虛月<small>無月不受魯貢</small>如是可矣何必瘠魯以肥杞且先君而有知也毋寧夫人而焉用老臣<small>言先君毋寧怪夫人之所為無用責我</small>

**杞子來盟**<small>杞復稱子用夷禮也</small>

杞文公來盟<small>魯歸其田故來盟</small>書曰子賤之也<small>賤其用夷禮</small>

---

**吳子使札來聘**<small>吳子餘祭既遣札聘上國而後死札以六月到魯未聞喪也不稱公子其禮未同於上國</small>

吳公子札來聘見叔孫穆子說之謂穆子曰子其不得死乎<small>不得以壽死</small>好善而不能擇人吾聞君子務在擇人吾子為魯宗卿而任其大政不慎舉何以堪之禍必及子<small>為[昭四年](../10/#-538)豎牛作亂起本</small>

請觀於周樂<small>魯以周公故有天子禮樂</small>使工為之歌周南召南<small>此皆各依其本國歌所常用聲曲</small>曰美哉<small>美其聲</small>始基之矣<small>周南召南王化之基</small>猶未也<small>猶有商紂未盡善也</small>然勤而不怨矣<small>未能安樂然其音不怨怒</small>為之歌邶鄘衞<small>武王伐紂分其地為三監三監叛周公滅之更封康叔并三監之地故三國盡被康叔之化</small>曰美哉淵乎憂而不困者也<small>淵深也亡國之音哀以思其民困衞康叔武公德化深遠雖遭宣公淫亂懿公滅亡民猶秉義不至於困</small>吾聞衞康叔武公之德如是是其衞風乎<small>康叔周公弟武公康叔九世孫皆衞之令德君也聽聲以為別故有疑言</small>為之歌王<small>王黍離也幽王遇西戎之禍平王東遷王政不行於天下風俗下與諸侯同故不為雅</small>曰美哉思而不懼其周之東乎<small>宗周隕滅故憂思猶有先王之遺風故不懼</small>為之歌鄭<small>詩第七</small>曰美哉其細已甚民弗堪也是其先亡乎<small>美其有治政之音譏其煩碎知不能久</small>為之歌齊<small>詩第八</small>曰美哉泱泱乎大風也哉<small>泱泱弘大之聲</small>表東海者其大公乎<small>大公封齊為東海之表式</small>國未可量也<small>言其或將復興</small>為之歌豳<small>詩第十五豳周之舊國在新平漆縣東北</small>曰美哉蕩乎樂而不淫其周公之東乎<small>蕩乎蕩然也樂而不淫言有節周公遭管蔡之變東征三年為成王陳后稷先公不敢荒淫以成王業故言其周公之東乎</small>為之歌秦<small>詩第十一後仲尼刪定故不同</small>曰此之謂夏聲夫能夏則大大之至也其周之舊乎<small>秦本在西戎汧隴之西秦仲始有車馬禮樂去戎狄之音而有諸夏之聲故謂之夏聲及襄公佐周平王東遷而受其故地故曰周之舊</small>為之歌魏<small>詩第九魏姬姓國閔元年晉獻公滅之</small>曰美哉渢渢乎大而婉險而易行以德輔此則明主也<small>渢渢中庸之聲婉約也險當為儉字之誤也大而約則儉節易行惜其國小無明君也</small>為之歌唐<small>詩第十唐晉詩</small>曰思深哉其有陶唐氏之遺民乎不然何憂之遠也<small>晉本唐國故有堯之遺風憂深思遠情發於聲</small>非令德之後誰能若是為之歌陳<small>詩第十二</small>曰國無主其能久乎<small>淫聲放蕩無所畏忌故曰國無主</small>自鄶以下無譏焉<small>鄶第十三曹第十四言季子聞此二國歌不復譏論之以其微也</small>為之歌小雅<small>小雅小正亦樂歌之常</small>曰美哉思而不貳<small>思文武之德無貳叛之心</small>怨而不言<small>有哀音</small>其周德之衰乎<small>衰小也</small>猶有先王之遺民焉<small>謂有殷王餘俗故未大</small>為之歌大雅<small>大雅陳文王之德以正天下</small>曰廣哉熙熙乎<small>熙熙和樂聲</small>曲而有直體<small>論其聲</small>其文王之德乎<small>雅頌所以詠盛德形容故但歌其美者不皆歌變雅</small>為之歌頌<small>頌者以其成功告於神明</small>曰至矣哉<small>言道備</small>直而不倨<small>倨傲</small>曲而不屈<small>屈橈</small>邇而不偪<small>謙退</small>遠而不攜<small>攜貳</small>遷而不淫<small>淫過蕩</small>復而不厭<small>常日新</small>哀而不愁<small>知命</small>樂而不荒<small>節之以禮</small>用而不匱<small>德弘大</small>廣而不宣<small>不自顯</small>施而不費<small>因民所利而利之</small>取而不貪<small>義然後取</small>處而不底<small>守之以道</small>行而不流<small>制之以義</small>五聲和<small>宮商角徵羽謂之五聲</small>八風平<small>八方之氣謂之八風</small>節有度守有序<small>八音克諧節有度也無相奪倫守有序也</small>盛德之所同也<small>頌有殷魯故曰盛德之所同</small>

見舞象箾南籥者<small>象箾舞所執南籥以籥舞也皆文王之樂</small>曰美哉猶有憾<small>美哉美其容也文王恨不及己致大平</small>見舞大武者<small>武王樂</small>曰美哉周之盛也其若此乎見舞韶濩者<small>殷湯樂</small>曰聖人之弘也而猶有慙德聖人之難也<small>慙於始伐</small>見舞大夏者<small>禹之樂</small>曰美哉勤而不德非禹其誰能脩之<small>盡力溝洫勤也</small>見舞韶箾者<small>舜樂</small>曰德至矣哉大矣如天之無不幬也<small>幬覆也</small>如地之無不載也雖甚盛德其蔑以加於此矣觀止矣若有他樂吾不敢請已<small>魯用四代之樂故及韶箾而季子知其終也季札賢明才博在吳雖已涉見此樂歌之文然未聞中國雅聲故請作周樂欲聽其聲然後依聲以參時政知其興衰也聞秦詩謂之夏聲聞頌曰五聲和八風平皆論聲以參政也舞畢知其樂終是素知其篇數</small>

其出聘也通嗣君也<small>吳子餘祭嗣立</small>故遂聘于齊說晏平仲謂之曰子速納邑與政<small>納歸之公</small>無邑無政乃免於難齊國之政將有所歸未獲所歸難未歇也<small>歇盡也</small>故晏子因陳桓子以納政與邑是以免於欒高之難<small>難在昭八年</small>

聘於鄭見子產如舊相識與之縞帶子產獻紵衣焉<small>大帶也吳地貴縞鄭地貴紵故各獻己所貴示損己而不為彼貨利</small>謂子產曰鄭之執政侈難將至矣政必及子子為政慎之以禮不然鄭國將敗<small>侈謂伯有</small>

適衞說蘧瑗<small>蘧伯玉</small>史狗<small>史朝之子文子</small>史鰌<small>史魚</small>公子荊公叔發<small>公叔文子</small>公子朝曰衞多君子未有患也

自衞如晉將宿於戚<small>戚孫文子之邑</small>聞鐘聲焉曰異哉吾聞之也辯而不德必加於戮<small>辯猶爭也</small>夫子獲罪於君以在此<small>孫文子以戚叛</small>懼猶不足而又何樂夫子之在此也猶燕之巢于幕上<small>言至危</small>君又在殯而可以樂乎<small>獻公卒未葬</small>遂去之<small>不止宿</small>文子聞之終身不聽琴瑟<small>聞義能改</small>

適晉說趙文子韓宣子魏獻子曰晉國其萃於三族乎<small>言晉國之政將集於三家</small>說叔向將行謂叔向曰吾子勉之君侈而多良大夫皆富政將在家<small>富必厚施故政在家</small>吾子好直必思自免於難

---

**秋九月葬衞獻公**<small>無傳</small>

---

**齊高止出奔北燕**<small>止高厚之子</small>

秋九月齊公孫蠆公孫竈放其大夫高止於北燕<small>蠆子尾竈子雅放者宥之以遠</small>乙未出書曰出奔罪高止也<small>實放書奔所以示罪</small>高止好以事自為功且專故難及之

---

**冬仲孫羯如晉**

冬孟孝伯如晉報范叔也<small>范叔士鞅也此年夏來聘</small>

---

為高氏之難故高豎以盧叛<small>豎高止子</small>十月庚寅閭丘嬰帥師圍盧高豎曰苟請高氏有後請致邑<small>還邑於君</small>齊人立敬仲之曾孫酀<small>敬仲高傒</small>良敬仲也<small>良猶賢也</small>十一月乙卯高豎致盧而出奔晉晉人城緜而寘旃<small>晉人善其致邑</small>

---

鄭伯有使公孫黑如楚<small>黑子皙</small>辭曰楚鄭方惡而使余往是殺余也伯有曰世行也<small>言女世為行人</small>子皙曰可則往難則已何世之有伯有將強使之子皙怒將伐伯有氏大夫和之十二月己巳鄭大夫盟於伯有氏裨諶曰是盟也其與幾何<small>言不能久也裨諶鄭大夫</small>詩曰君子屢盟亂是用長今是長亂之道也禍未歇也必三年而後能紓<small>紓解也</small>然明曰政將焉往裨諶曰善之代不善天命也其焉辟子產<small>言政必歸子產</small>舉不踰等則位班也<small>子產位班次應知政</small>擇善而舉則世隆也<small>世所高也</small>天又除之奪伯有魄<small>喪其精神為子產驅除</small>子西即世將焉辟之天禍鄭久矣其必使子產息之乃猶可以戾<small>戾定也</small>不然將亡矣

---

### 襄三十年 <small>前五四三</small> {#-543}

**三十年春王正月楚子使薳罷來聘**

三十年春王正月楚子使薳罷來聘通嗣君也<small>郟敖即位</small>穆叔問王子之為政何如<small>王子圍為令尹</small>對曰吾儕小人食而聽事猶懼不給命而不免於戾焉與知政固問焉不告穆叔告大夫曰楚令尹將有大事子蕩將與焉<small>子蕩薳罷</small>助之匿其情矣<small>子圍素貴郟敖微弱諸侯皆知其將為亂故穆叔問之</small>

---

子產相鄭伯以如晉叔向問鄭國之政焉對曰吾得見與否在此歲也駟良方爭未知所成<small>駟氏子皙也良氏伯有也</small>若有所成吾得見乃可知也叔向曰不既和矣乎對曰伯有侈而愎<small>愎很也</small>子皙好在人上莫能相下也雖其和也猶相積惡也惡至無日矣<small>為此年秋良霄出奔傳</small>

---

二月癸未晉悼夫人食輿人之城杞者<small>輿衆也城杞在往年</small>絳縣人或年長矣無子而往與於食有與疑年使之年<small>使言其年</small>曰臣小人也不知紀年臣生之歲正月甲子朔四百有四十五甲子矣其季於今三之一也<small>所稱正月謂夏正月也三分六甲之一得甲子甲戌盡癸未</small>吏走問諸朝<small>皆不知故問之</small>師曠曰魯叔仲惠伯會郤成子于承匡之歲也<small>在[文十一年](../06/#-616)</small>是歲也狄伐魯叔孫莊叔於是乎敗狄于鹹獲長狄僑如及虺也豹也而皆以名其子七十三年矣<small>叔孫僑如叔孫豹皆取長狄名</small>史趙曰亥有二首六身<small>史趙晉大史亥字二畫在上併三六為身如筭之六</small>下二如身是其日數也<small>下亥上二畫豎置身旁</small>士文伯曰然則二萬六千六百有六旬也<small>文伯士弱之子</small>趙孟問其縣大夫則其屬也<small>屬趙武</small>召之而謝過焉曰武不才任君之大事以晉國之多虞不能由吾子<small>由用也</small>使吾子辱在泥塗久矣武之罪也敢謝不才遂仕之使助為政辭以老與之田使為君復陶<small>復陶主衣服之官</small>以為絳縣師<small>縣師掌地域辨其夫家人民</small>而廢其輿尉<small>以役孤老故</small>

於是魯使者在晉歸以語諸大夫季武子曰晉未可媮也<small>媮薄也</small>有趙孟以為大夫有伯瑕以為佐<small>伯瑕士文伯</small>有史趙師曠而咨度焉有叔向女齊以師保其君其朝多君子其庸可媮乎勉事之而後可<small>傳言晉所以強不失諸侯且明歷也</small>

---

夏四月己亥鄭伯及其大夫盟<small>駟良爭故</small>君子是以知鄭難之不已也<small>鄭伯微弱不能制其臣下君臣詛盟故曰亂未已</small>

---

**夏四月蔡世子般弒其君固**

蔡景侯為大子般娶于楚通焉大子弒景侯<small>終子產言有子禍也</small>

---

**==天王殺其弟佞夫==**<small>稱弟以惡王殘骨肉</small>**==王子瑕奔晉==**<small>不言出奔周無外</small>

初王儋季卒<small>儋季周靈王弟</small>其子括將見王而歎<small>括除服見靈王入朝而歎</small>單公子愆期為靈王御士過諸廷<small>愆期行過王廷</small>聞其歎而言曰烏呼必有此夫<small>欲有此朝廷之權</small>入以告王且曰必殺之不慼而願大視躁而足高心在他矣不殺必害王曰童子何知及靈王崩儋括欲立王子佞夫<small>佞夫靈王子景王弟</small>佞夫弗知戊子儋括圍蒍逐成愆<small>成愆蒍邑大夫</small>成愆奔平畤<small>平畤周邑</small>五月癸巳尹言多劉毅單蔑甘過鞏成殺佞夫<small>五子周大夫</small>括瑕廖奔晉<small>括廖不書賤也</small>書曰天王殺其弟佞夫罪在王也<small>佞夫不知故經書在宋災下從赴</small>

---

**五月甲午宋災<small>天火曰災</small>宋伯姬卒**

或叫于宋大廟<small>叫呼也</small>曰譆譆出出<small>譆譆熱也出出戒伯姬</small>鳥鳴于亳社<small>殷社</small>如曰譆譆<small>皆火妖也</small>甲午宋大災宋伯姬卒待姆也<small>姆女師</small>君子謂宋共姬女而不婦女待人<small>待人而行</small>婦義事也<small>義從宜也伯姬時年六十左右</small>

---

**~~天王殺其弟佞夫王子瑕奔晉~~**

---

六月鄭子產如陳蒞盟歸復命告大夫曰陳亡國也不可與也<small>不可與結好</small>聚禾粟繕城郭恃此二者而不撫其民其君弱植公子侈大子卑大夫敖政多門<small>政不由一人</small>以介於大國<small>介間也</small>能無亡乎不過十年矣<small>為昭八年楚滅陳傳</small>

---

**秋七月叔弓如宋葬宋共姬**<small>共姬從夫謚也叔弓叔老之子卿共葬事禮過厚三月而葬速</small>

秋七月叔弓如宋葬共姬也<small>傷伯姬之遇災故使卿共葬</small>

---

**鄭良霄出奔許**<small>耆酒荒淫書名罪之</small>

鄭伯有耆酒為窟室<small>窟室地室</small>而夜飲酒擊鐘焉朝至未已朝者曰公焉在<small>家臣故謂伯有為公</small>其人曰吾公在壑谷<small>壑谷窟室</small>皆自朝布路而罷<small>布路分散</small>既而朝<small>伯有朝鄭君</small>則又將使子皙如楚歸而飲酒庚子子皙以駟氏之甲伐而焚之伯有奔雍梁<small>雍梁鄭地</small>醒而後知之遂奔許

大夫聚謀子皮曰仲虺之志<small>仲虺湯左相</small>云亂者取之亡者侮之推亡固存國之利也罕駟豐同生<small>罕子皮駟子皙豐公孫段也三家本同母兄弟</small>伯有汏侈故不免<small>三家同出而伯有孤特又汏侈所以亡</small>人謂子產就直助彊<small>時謂子皙直三家彊</small>子產曰豈為我徒<small>徒黨也言不以駟良為黨</small>國之禍難誰知所敝或主彊直難乃不生<small>言能彊能直則可弭難今三家未能則伯有方爭</small>姑成吾所<small>欲以無所附著為所</small>辛丑子產斂伯有氏之死者而殯之不及謀而遂行<small>不與於國謀</small>印段從之<small>義子產</small>子皮止之衆曰人不我順何止焉子皮曰夫子禮於死者況生者乎遂自止之壬寅子產入癸卯子石入<small>子石印段</small>皆受盟于子皙氏乙巳鄭伯及其大夫盟于大宮<small>大宮祖廟</small>盟國人于師之梁之外<small>師之梁鄭城門</small>

**自許入于鄭<small>不言復入獨還無兵</small>鄭人殺良霄**

伯有聞鄭人之盟己也怒聞子皮之甲不與攻己也喜曰子皮與我矣癸丑晨自墓門之瀆入<small>墓門鄭城門</small>因馬師頡介于襄庫以伐舊北門<small>馬師頡子羽孫</small>駟帶率國人以伐之<small>駟帶子西之子子皙之宗主</small>皆召子產<small>駟氏伯有俱召</small>子產曰兄弟而及此吾從天所與<small>兄弟恩等故無所偏助</small>伯有死於羊肆<small>羊肆市列</small>子產襚之枕之股而哭之斂而殯諸伯有之臣在市側者既而葬諸斗城<small>斗城鄭地名</small>子駟氏欲攻子產子皮怒之曰禮國之幹也殺有禮禍莫大焉乃止<small>斂葬伯有為有禮</small>於是游吉如晉還聞難不入<small>懼禍并及</small>復命于介八月甲子奔晉駟帶追之及酸棗與子上盟用兩珪質于河<small>子上駟帶也沈珪於河為信也酸棗陳留縣</small>使公孫肸入盟大夫己巳復歸<small>游吉歸也</small>書曰鄭人殺良霄不稱大夫言自外入也<small>既出位絕非復鄭大夫</small>

於子蟜之卒也<small>子蟜公孫蠆卒在十九年</small>將葬公孫揮與裨竈晨會事焉<small>會葬事</small>過伯有氏其門上生莠子羽曰其莠猶在乎<small>子羽公孫揮以莠喻伯有伯有侈知其不能久存</small>於是歲在降婁降婁中而旦<small>降婁奎婁也周七月今五月降婁中而天明</small>裨竈指之曰猶可以終歲<small>指降婁也歲星十二年而一終</small>歲不及此次也已<small>不及降婁</small>及其亡也歲在娵訾之口<small>娵訾營室東壁二十八年歲星淫在玄枵今三十年在娵訾是歲星停在玄枵二年</small>其明年乃及降婁

僕展從伯有與之皆死<small>僕展鄭大夫伯有黨</small>羽頡出奔晉為任大夫<small>羽頡馬師頡任晉縣今屬廣平郡</small>雞澤之會<small>在三年</small>鄭樂成奔楚遂適晉羽頡因之與之比而事趙文子言伐鄭之說焉以宋之盟故不可<small>宋盟約弭兵故</small>子皮以公孫鉏為馬師<small>鉏子罕之子代羽頡</small>

---

楚公子圍殺大司馬薳掩而取其室<small>薳掩二十五年為大司馬</small>申無宇曰王子必不免<small>無宇芋尹</small>善人國之主也王子相楚國將善是封殖而虐之是禍國也且司馬令尹之偏<small>偏佐也</small>而王之四體也<small>俱股肱也</small>絕民之主去身之偏艾王之體以禍其國無不祥大焉何以得免<small>為昭十三年楚弒靈王傳</small>

---

**冬十月葬蔡景公**<small>無傳</small>

---

**晉人齊人宋人衞人鄭人曹人莒人邾人滕人薛人杞人小邾人會于澶淵宋災故**<small>會未有言其事者此言宋災故以惡宋人不克己自責而出會求財</small>

為宋災故諸侯之大夫會以謀歸宋財冬十月叔孫豹會晉趙武齊公孫蠆宋向戌衞北宮佗<small>佗北宮括之子</small>鄭罕虎<small>虎子皮</small>及小邾之大夫會于澶淵既而無歸於宋故不書其人君子曰信其不可不慎乎澶淵之會卿不書不信也夫諸侯之上卿會而不信寵名皆弃不信之不可也如是<small>寵謂族也</small>詩曰文王陟降在帝左右信之謂也<small>詩大雅言文王所以能上接天下接人動順帝者唯以信</small>又曰淑慎爾止無載爾偽不信之謂也<small>逸詩也言當善慎舉止無載行詐偽</small>書曰某人某人會于澶淵宋災故尤之也<small>傳云既而無歸所以釋諸侯大夫之不書也又云宋災故尤之所以釋向戌之并貶也戌為政卿深致火災燒殺其夫人未聞克己之意而以求財合諸侯故與不歸財者同文</small>不書魯大夫諱之也<small>向戌既以災求財諸大夫許而不歸客主皆貶君子以尊尊之義也君親有隱故略不書魯大夫以示例</small>

---

鄭子皮授子產政<small>伯有死子皮知政以子產賢故讓之</small>辭曰國小而偪<small>偪近大國</small>族大寵多不可為也<small>為猶治也</small>子皮曰虎帥以聽誰敢犯子子善相之國無小<small>言在治政</small>小能事大國乃寬<small>為大所恤故也</small>

子產為政有事伯石賂與之邑<small>伯石公孫段有事欲使之</small>子大叔曰國皆其國也奚獨賂焉<small>言鄭大夫共憂鄭國事何為獨賂之</small>子產曰無欲實難<small>言人不能無欲</small>皆得其欲以從其事而要其成非我有成其在人乎<small>言成猶在我非在他</small>何愛於邑邑將焉往<small>言猶在國</small>子大叔曰若四國何<small>恐為四鄰所笑</small>子產曰非相違也而相從也<small>言賂以邑欲為和順</small>四國何尤焉鄭書有之<small>鄭國史書</small>曰安定國家必大焉先<small>先和大族而後國家安</small>姑先安大以待其所歸<small>要其成也</small>既伯石懼而歸邑卒與之<small>卒終也</small>伯有既死使大史命伯石為卿辭大史退則請命焉<small>請大史更命己</small>復命之又辭如是三乃受策入拜子產是以惡其為人也<small>惡其虛飾</small>使次己位<small>畏其作亂故寵之</small>

子產使都鄙有章<small>國都及邊鄙車服尊卑各有分部</small>上下有服<small>公卿大夫服不相踰</small>田有封洫<small>封疆也洫溝也</small>廬井有伍<small>廬舍也九夫為井使五家相保</small>大人之忠儉者<small>謂卿大夫</small>從而與之泰侈者因而斃之<small>因其有罪而斃踣之</small>豐卷將祭請田焉弗許<small>田獵也</small>曰唯君用鮮<small>鮮野獸</small>衆給而已<small>衆臣祭以芻豢為足</small>子張怒<small>子張豐卷</small>退而徵役<small>召兵欲攻子產</small>子產奔晉子皮止之而逐豐卷豐卷奔晉子產請其田里<small>請於公不沒入</small>三年而復之反其田里及其入焉<small>田里所收入</small>從政一年輿人誦之曰取我衣冠而褚之<small>褚畜也奢侈者畏法故畜藏</small>取我田疇而伍之孰殺子產吾其與之<small>並畔為疇</small>及三年又誦之曰我有子弟子產誨之我有田疇子產殖之<small>殖生也</small>子產而死誰其嗣之<small>嗣續也傳言鄭所以興</small>

---

### 襄三十一年 <small>前五四二</small> {#-542}

**三十有一年春王正月**

---

三十一年春王正月穆叔至自會<small>澶淵會還</small>見孟孝伯語之曰趙孟將死矣其語偷不似民主<small>偷苟且</small>且年未盈五十而諄諄焉如八九十者弗能久矣<small>成二年戰於鞌趙朔已死於是趙文子始生至襄三十年會澶淵蓋年四十七八故言未盈五十</small>若趙孟死為政者其韓子乎<small>韓子韓起</small>吾子盍與季孫言之可以樹善君子也<small>言韓起有君子之德今方知政可素往立善</small>晉君將失政矣若不樹焉使早備魯<small>使韓子早為魯備</small>既而政在大夫韓子懦弱大夫多貪求欲無厭齊楚未足與也魯其懼哉孝伯曰人生幾何誰能無偷朝不及夕將安用樹穆叔出而告人曰孟孫將死矣吾語諸趙孟之偷也而又甚焉<small>言朝不及夕偷之甚也</small>又與季孫語晉故<small>如與孟孫言</small>季孫不從及趙文子卒<small>在昭元年</small>晉公室卑政在侈家韓宣子為政不能圖諸侯魯不堪晉求讒慝弘多是以有平丘之會<small>平丘會在昭十三年晉人執季孫意如</small>

---

齊子尾害閭丘嬰欲殺之使帥師以伐陽州<small>陽州魯地</small>我問師故<small>魯以師往問齊何故伐我</small>夏五月子尾殺閭丘嬰以說于我師<small>言伐魯者嬰所為也伐陽州不書不成伐</small>工僂灑渻竈孔虺賈寅出奔莒<small>四子嬰之黨</small>出羣公子<small>為昭十年欒高之難復羣公子起本</small>

---

**夏六月辛巳公薨于楚宮**<small>公不居先君之路寢而安所樂失其所也</small>

公作楚宮<small>適楚好其宮歸而作之</small>穆叔曰大誓云民之所欲天必從之<small>今尚書大誓亦無此文故諸儒疑之</small>君欲楚也夫故作其宮若不復適楚必死是宮也六月辛巳公薨于楚宮叔仲帶竊其拱璧<small>拱璧公大璧</small>以與御人納諸其懷而從取之由是得罪<small>得罪謂魯人薄之故子孫不得志於魯</small>

**秋九月癸巳子野卒<small>不書葬未成君</small>己亥仲孫羯卒**

立胡女敬歸之子子野<small>胡歸姓之國敬歸襄公妾</small>次于季氏秋九月癸巳卒毀也<small>過哀毀瘠以致滅性</small>己亥孟孝伯卒<small>終穆叔言</small>

立敬歸之娣齊歸之子公子裯<small>齊謚裯昭公名</small>穆叔不欲曰大子死有母弟則立之無則立長<small>立庶子則以年</small>年鈞擇賢義鈞則卜古之道也<small>先人事後卜筮也義鈞謂賢等</small>非適嗣何必娣之子<small>言子野非適嗣</small>且是人也居喪而不哀在慼而有嘉容是謂不度不度之人鮮不為患若果立之必為季氏憂武子不聽卒立之比及葬三易衰衰衽如故衰<small>言其嬉戲無度</small>於是昭公十九年矣猶有童心君子是以知其不能終也<small>為昭二十五年公孫於齊傳</small>

**冬十月滕子來會葬<small>諸侯會葬非禮</small>癸酉葬我君襄公**

冬十月滕成公來會葬惰而多涕<small>惰不敬也</small>子服惠伯曰滕君將死矣怠於其位而哀已甚兆於死所矣<small>有死兆</small>能無從乎<small>為昭三年滕子卒傳</small>癸酉葬襄公

---

公薨之月子產相鄭伯以如晉晉侯以我喪故未之見也子產使盡壞其館之垣而納車馬焉士文伯讓之曰敝邑以政刑之不脩寇盜充斥<small>充滿斥見言其多</small>無若諸侯之屬辱在寡君者何是以令吏人完客所館<small>館舍也</small>高其閈閎<small>閎門也</small>厚其牆垣以無憂客使<small>無令客使憂寇盜</small>今吾子壞之雖從者能戒其若異客何以敝邑之為盟主繕完葺牆<small>葺覆也</small>以待賓客若皆毀之其何以共命寡君使匄請命<small>請問毀垣之命</small>對曰以敝邑褊小介於大國<small>介間也</small>誅求無時<small>誅責也</small>是以不敢寧居悉索敝賦以來會時事<small>隨時來朝會</small>逢執事之不間而未得見又不獲聞命未知見時不敢輸幣亦不敢暴露其輸之則君之府實也非薦陳之不敢輸也<small>薦陳猶獻見也</small>其暴露之則恐燥濕之不時而朽蠹以重敝邑之罪僑聞文公之為盟主也<small>僑子產名文公晉重耳</small>宮室卑庳無觀臺榭以崇大諸侯之館館如公寢庫廏繕脩司空以時平易道路<small>易治也</small>圬人以時塓館公室<small>圬人塗者塓塗也</small>諸侯賓至甸設庭燎<small>庭燎設火於庭</small>僕人巡宮<small>巡宮行夜</small>車馬有所<small>有所處</small>賓從有代<small>代客役</small>巾車脂轄<small>巾車主車之官</small>隷人牧圉各瞻其事<small>瞻視客所當得</small>百官之屬各展其物<small>展陳也謂羣官各陳其物以待賓</small>公不留賓而亦無廢事<small>賓得速去則事不廢</small>憂樂同之事則巡之<small>巡行也</small>教其不知而恤其不足賓至如歸無寧菑患<small>言見遇如此寧當復有菑患邪無寧寧也</small>不畏寇盜而亦不患燥濕今銅鞮之宮數里<small>銅鞮晉離宮</small>而諸侯舍於隷人<small>舍如隷人舍</small>門不容車而不可踰越<small>門庭之內迫迮又有牆垣之限</small>盜賊公行而天不癘戒<small>癘猶災也言水潦無時</small>賓見無時命不可知若又勿壞是無所藏幣以重罪也敢請執事將何所命之<small>問晉命己所止之宜</small>雖君之有魯喪亦敝邑之憂也<small>言鄭與魯亦有同姓之憂</small>若獲薦幣<small>薦進也</small>脩垣而行<small>行去也</small>君之惠也敢憚勤勞文伯復命<small>反命於晉君</small>趙文子曰信<small>信如子產言</small>我實不德而以隷人之垣以贏諸侯<small>贏受也</small>是吾罪也使士文伯謝不敏焉晉侯見鄭伯有加禮<small>禮加敬</small>厚其宴好而歸之乃築諸侯之館叔向曰辭之不可以已也如是夫子產有辭諸侯賴之若之何其釋辭也詩曰辭之輯矣民之協矣辭之繹矣民之莫矣<small>詩大雅言辭輯睦則民協同辭說繹則民安定莫猶定也</small>其知之矣<small>謂詩人知辭之有益</small>鄭子皮使印段如楚以適晉告禮也<small>得事大國之禮</small>

---

**十有一月莒人弒其君密州**<small>不稱弒者主名君無道也</small>

莒犂比公生去疾及展輿<small>犂比莒子密州之號</small>既立展輿<small>立以為世子</small>又廢之犂比公虐國人患之十一月展輿因國人以攻莒子弒之乃立<small>展輿立為君</small>去疾奔齊齊出也<small>母齊女也</small>展輿吳出也<small>為明年奔吳傳</small>書曰莒人弒其君買朱鉏<small>買朱鉏密州之字</small>言罪之在也<small>罪在鉏也傳始例申明君臣書弒今者父子故復重明例</small>

---

吳子使屈狐庸聘于晉<small>狐庸巫臣之子也成十年適吳為行人</small>通路也<small>通吳晉之路</small>趙文子問焉曰延州來季子其果立乎<small>延州來季札邑</small>巢隕諸樊<small>在二十五年</small>閽戕戴吳<small>在二十九年戴吳餘祭</small>天似啟之何如對曰不立是二王之命也非啟季子也若天所啟其在今嗣君乎<small>嗣君謂夷末</small>甚德而度德不失民<small>民歸德</small>度不失事<small>審事情</small>民親而事有序其天所啟也有吳國者必此君之子孫實終之季子守節者也雖有國不立<small>言其三兄雖欲傳國與之終不肯立</small>

---

十二月北宮文子相衞襄公以如楚<small>文子北宮佗襄公獻公子</small>宋之盟故也<small>晉楚之從交相見也</small>過鄭印段迋勞于棐林如聘禮而以勞辭<small>用聘禮而用郊勞之辭</small>文子入聘<small>報印段</small>子羽為行人馮簡子與子大叔逆客<small>逆文子</small>事畢而出言於衞侯曰鄭有禮其數世之福也其無大國之討乎詩云誰能執熱逝不以濯<small>詩大雅濯以水濯手</small>禮之於政如熱之有濯也濯以救熱何患之有<small>此以上文子辭</small>子產之從政也擇能而使之馮簡子能斷大事子大叔美秀而文<small>其貌美其才秀</small>公孫揮能知四國之為<small>知諸侯所欲為</small>而辨於其大夫之族姓班位貴賤能否而又善為辭令裨諶能謀謀於野則獲<small>得所謀也</small>謀於邑則否<small>此才性之敝</small>鄭國將有諸侯之事子產乃問四國之為於子羽且使多為辭令與裨諶乘以適野使謀可否而告馮簡子使斷之事成乃授子大叔使行之以應對賓客是以鮮有敗事北宮文子所謂有禮也<small>傳跡子產行事以明北宮文子之言</small>

鄭人游于鄉校<small>鄉之學校</small>以論執政<small>論其得失</small>然明謂子產曰毀鄉校如何<small>患人於中謗議國政</small>子產曰何為夫人朝夕退而游焉以議執政之善否其所善者吾則行之其所惡者吾則改之是吾師也若之何毀之我聞忠善以損怨<small>為忠善則怨謗息</small>不聞作威以防怨<small>欲毀鄉校即作威</small>豈不遽止然猶防川<small>遽畏懼也</small>大決所犯傷人必多吾不克救也不如小決使道<small>道通也</small>不如吾聞而藥之也<small>以為己藥石</small>然明曰蔑也今而後知吾子之信可事也小人實不才若果行此其鄭國實賴之豈唯二三臣仲尼聞是語也曰以是觀之人謂子產不仁吾不信也<small>仲尼以二十二年生於是十歲長而後聞之</small>

子皮欲使尹何為邑<small>為邑大夫</small>子產曰少未知可否<small>尹何年少</small>子皮曰愿吾愛之不吾叛也<small>愿謹善也</small>使夫往而學焉夫亦愈知治矣<small>夫謂尹何</small>子產曰不可人之愛人求利之也今吾子愛人則以政<small>以政與之</small>猶未能操刀而使割也其傷實多<small>多自傷</small>子之愛人傷之而已其誰敢求愛於子子於鄭國棟也棟折榱崩僑將厭焉敢不盡言子有美錦不使人學製焉<small>製裁也</small>大官大邑身之所庇也而使學者製焉其為美錦不亦多乎<small>言官邑之重多於美錦</small>僑聞學而後入政未聞以政學者也若果行此必有所害譬如田獵射御貫則能獲禽<small>貫習也</small>若未嘗登車射御則敗績厭覆是懼何暇思獲子皮曰善哉虎不敏吾聞君子務知大者遠者小人務知小者近者我小人也衣服附在吾身我知而慎之大官大邑所以庇身也我遠而慢之<small>慢易也</small>微子之言吾不知也他日我曰子為鄭國我為吾家以庇焉其可也今而後知不足<small>自知謀慮不足謀其家</small>自今請雖吾家聽子而行子產曰人心之不同如其面焉吾豈敢謂子面如吾面乎抑心所謂危亦以告也子皮以為忠故委政焉子產是以能為鄭國<small>傳言子產之治乃子皮之力</small>

---

衞侯在楚北宮文子見令尹圍之威儀言於衞侯曰令尹似君矣將有他志<small>言語瞻視行步不常</small>雖獲其志不能終也詩云靡不有初鮮克有終終之實難令尹其將不免公曰子何以知之對曰詩云敬慎威儀惟民之則令尹無威儀民無則焉民所不則以在民上不可以終公曰善哉何謂威儀對曰有威而可畏謂之威有儀而可象謂之儀君有君之威儀其臣畏而愛之則而象之故能有其國家令聞長世臣有臣之威儀其下畏而愛之故能守其官職保族宜家順是以下皆如是是以上下能相固也衞詩曰威儀棣棣不可選也<small>詩邶風棣棣富而閑也選數也</small>言君臣上下父子兄弟內外大小皆有威儀也周詩曰朋友攸攝攝以威儀<small>詩大雅攸所也攝佐也</small>言朋友之道必相教訓以威儀也周書數文王之德<small>逸書</small>曰大國畏其力小國懷其德言畏而愛之也詩云不識不知順帝之則言則而象之也<small>大雅又言文王行事無所斟酌唯在則象上天</small>紂囚文王七年諸侯皆從之囚紂於是乎懼而歸之可謂愛之文王伐崇再駕而降為臣<small>文王聞崇德亂而伐之三旬不降退脩教而復伐之因壘而降</small>蠻夷帥服可謂畏之文王之功天下誦而歌舞之可謂則之文王之行至今為法可謂象之有威儀也故君子在位可畏施舍可愛進退可度周旋可則容止可觀作事可法德行可象聲氣可樂動作有文言語有章以臨其下謂之有威儀也