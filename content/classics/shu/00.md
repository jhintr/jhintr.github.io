---
title: "尚書序"
subtitle: "孔安國"
date: 2026-02-12T15:03:35+08:00
lastmod: 2026-02-12T15:03:35+08:00
draft: false
brewing: false
weight: 100
---

古者伏犧氏之王天下也，始畫八卦，造書契，以代結繩之政，由是文籍生焉。伏羲、神農、黃帝之書，謂之三墳，言大道也。少昊、顓頊、高辛、唐、虞之書，謂之五典，言常道也。至于夏商周之書，雖設教不倫，雅誥奧義，其歸一揆，是故歷代寶之，以為大訓。八卦之說，謂之八索，求其義也。九州之志，謂之九丘——丘，聚也，言九州所有，土地所生，風氣所宜，皆聚此書也。春秋左氏傳曰「楚左史倚相能讀三墳五典、八索九丘」，即謂上世帝王遺書也。

先君孔子，生於周末，覩史籍之煩文，懼覽之者不一，遂乃定禮樂，明舊章，刪詩為三百篇，約史記而修春秋，讚易道以黜八索，述職方以除九丘，討論墳典，斷自唐虞以下，訖于周，芟夷煩亂，翦截浮辭，舉其宏綱，撮其機要，足以垂世立教，典謨訓誥誓命之文凡百篇，所以恢弘至道，示人主以軌範也。帝王之制，坦然明白，可舉而行，三千之徒，並受其義。及秦始皇滅先代典籍，焚書坑儒，天下學士，逃難解散，我先人用藏其家書于屋壁。

漢室龍興，開設學校，旁求儒雅，以闡大猷。濟南伏生，年過九十，失其本經，口以傳授，裁二十餘篇，以其上古之書，謂之尚書。百篇之義，世莫得聞。至魯共王好治宮室，壞孔子舊宅，以廣其居，於壁中得先人所藏古文虞夏商周之書，及傳、論語、孝經，皆科斗文字。王又升孔子堂，聞金石絲竹之音。乃不壞宅，悉以書還孔氏。科斗書廢已久，時人無能知者，以所聞伏生之書，考論文義，定其可知者，為隸古定，更以竹簡寫之，增多伏生二十五篇——伏生又以舜典合於堯典，益稷合於臯陶謨，盤庚三篇合為一，康王之誥合於顧命——復出此篇并序，凡五十九篇，為四十六卷。其餘錯亂摩滅，不可復知，悉上送官，藏之書府，以待能者。

承詔為五十九篇作傳，於是遂研精覃思，博考經籍，採摭群言，以立訓傳，約文申義，敷暢厥旨，庶幾有補於將來。書序，序所以為作者之意，昭然義見，宜相附近，故引之各冠其篇首。定五十八篇既畢，會國有巫蠱事，經籍道息，用不復以聞，傳之子孫，以貽後代。若好古博雅君子，與我同志，亦所不隱也。

1. 昔在帝堯，聰明文思，光宅天下，將遜于位，讓于虞舜，作[堯典](../01/)。
1. 虞舜側微，堯聞之聰明，將使嗣位，歷試諸難，作[舜典](../01/)。
1. 帝釐下土，方設居方，別生分類，作汨作、九共九篇、槀飫。<q>汨作九共逸，槀飫亡</q>
1. 臯陶矢厥謨，禹成厥功，帝舜申之，作大禹、[臯陶謨、益稷](../02/)。<q>大禹謨逸，晚出古文有</q>
1. 禹別九州，隨山濬川，任土作[貢](../03/)。
1. 啟與有扈戰于甘之野，作[甘誓](../04/)。
1. 太康失邦，昆弟五人，須于洛汭，作五子之歌。<q>古文逸，晚出古文有</q>
1. 羲和湎淫，廢時亂日，胤往征之，作胤征。<q>古文逸，晚出古文有</q>
1. 自契至于成湯八遷，湯始居亳，從先王居，作帝告、釐沃。<q>亡</q>
1. 湯征諸侯，葛伯不祀，湯始征之，作湯征。<q>亡</q>
1. 伊尹去亳適夏，既醜有夏，復歸于亳，入自北門，乃遇汝鳩汝方，作汝鳩汝方。<q>亡</q>
1. 伊尹相湯伐桀，升自陑，遂與桀戰于鳴條之野，作[湯誓](../05/)。
1. 湯既勝夏，欲遷其社，不可，作夏社、疑至、臣扈。<q>亡</q>
1. 夏師敗績，湯遂從之，遂伐三朡，俘厥寶玉，誼伯仲伯作典寶。<q>逸，晚傳云亡</q>
1. 湯歸自夏，至于大坰，仲虺作誥。<q>古文亡，晚出古文有</q>
1. 湯既黜夏命，復歸于亳，作湯誥。<q>古文逸，晚出古文有</q>
1. 咎單作明居。<q>亡</q>
1. 成湯既沒，太甲元年，伊尹作伊訓、肆命、徂后。<q>古文伊訓肆命逸、徂后亡，晚出古文伊訓有，其二篇亡</q>
1. 太甲既立不明，伊尹放諸桐，三年復歸于亳，思庸，伊尹作太甲三篇。<q>古文亡，晚出古文有</q>
1. 伊尹作咸有一德。<q>古文逸，晚出古文有</q>
1. 沃丁既葬伊尹于亳，咎單遂訓伊尹事，作沃丁。<q>亡</q>
1. 伊陟相大戊，亳有祥桑穀共生于朝，伊陟贊于巫咸，作咸乂四篇。<q>亡</q>
1. 太戊贊于伊陟，作伊陟、原命。<q></q>
1. 仲丁遷于囂，作仲丁。<q>亡</q>
1. 河亶甲居相，作河亶甲。<q>亡</q>
1. 祖乙圮于耿，作祖乙。<q>亡</q>
1. 盤庚五遷，將治亳殷，民咨胥怨，作[盤庚](../06/)三篇。
1. 高宗夢得說，使百工營求諸野，得諸傅巖，作說命三篇。<q>古文亡，晚出古文有</q>
1. 高宗祭成湯，有飛雉升鼎耳而雊，祖己訓諸王，作[高宗肜日](../07/)、高宗之訓。<q>高宗之訓亡</q>
1. 殷始咎周，周人乘黎，祖伊恐，奔告于受，作[西伯戡黎](../08/)。
1. 殷既錯天命，[微子](../09/)作誥父師少師。
1. 惟十有一年，武王伐殷，一月戊午，師渡孟津，作泰誓三篇。<q>亡，晚出古文有</q>
1. 武王戎車三百兩，虎賁三百人，與受戰于牧野，作[牧誓](../10/)。
1. 武王伐殷，往伐歸獸，識其政事，作武成。<q>逸，建武之際亡，晚出古文有</q>
1. 武王勝殷殺受，立武庚，以箕子歸，作[洪範](../11/)。
1. 武王既勝殷，邦諸侯，班宗彝，作分器。<q>亡</q>
1. 西旅獻獒，太保作旅獒。<q>逸，晚出古文有</q>
1. 巢伯來朝，芮伯作旅巢命。<q>亡</q>
1. 武王有疾，周公作[金縢](../12/)。
1. 武王崩，三監及淮夷叛，周公相成王，將黜殷，作[大誥](../13/)。
1. 成王既黜殷命，殺武庚，命微子啟代殷後，作微子之命。<q>亡，晚出古文有</q>
1. 唐叔得禾，異畝同穎，獻諸天子，王命唐叔歸周公于東，作歸禾。<q>亡</q>
1. 周公既得命禾，旅天子之命，作嘉禾。<q>亡</q>
1. 成王既伐管叔蔡叔，以殷餘民封康叔，作[康誥](../14/)、[酒誥](../15/)、[梓材](../16/)。
1. 成王在豐，欲宅洛邑，使召公先相宅，作[召誥](../17/)。
1. 召公既相宅，周公往營成周，使來告卜，作[洛誥](../18/)。
1. 成周既成，遷殷頑民，周公以王命告，作[多士](../19/)。
1. 周公作[無逸](../20/)。
1. 召公為保，周公為師，相成王為左右，召公不說，周公作[君奭](../21/)。
1. 蔡叔既沒，王命蔡仲踐諸侯位，作蔡仲之命。<q></q>
1. 成王東伐淮夷，遂踐奄，作成王政。<q>亡</q>
1. 成王既踐奄，將遷其君於蒲姑，周公告召公，作將蒲姑。<q>亡</q>
1. 成王歸自奄，在宗周，誥庶邦，作[多方](../22/)。
1. 周公作[立政](../23/)。
1. 成王既黜殷命，滅淮夷，還歸在豐，作周官。<q>亡，晚出古文有</q>
1. 成王既伐東夷，肅慎來賀，王俾榮伯，作賄肅慎之命。<q>亡</q>
1. 周公在豐，將沒，欲葬成周，公薨，成王葬于畢，告周公，作亳姑。<q>亡</q>
1. 周公既沒，命君陳分正東郊成周，作君陳。<q>亡，晚出古文有</q>
1. 成王將崩，命召公、畢公率諸侯相康王，作[顧命](../24/)。
1. 成王崩，康王既尸天子，遂告諸侯，作[康王之誥](../24/)。
1. 康王命作冊畢，分居里，成周郊，作畢命。<q>亡，晚出古文有</q>
1. 穆王命君牙為周大司徒，作君牙。<q>亡，晚出古文有</q>
1. 穆王命伯冏為周太僕正，作冏命。<q>逸，晚出古文有</q>
1. 呂命穆王訓夏贖刑，作[呂刑](../25/)。
1. 平王錫晉文侯秬鬯圭瓚，作[文侯之命](../26/)。
1. 魯侯伯禽宅曲阜，徐夷並興，東郊不開，作[費誓](../27/)。
1. 秦穆公伐鄭，晉襄公帥師敗諸崤，還歸，作[秦誓](../28/)。
