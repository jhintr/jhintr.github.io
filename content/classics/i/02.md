---
title: "周易上經需傳第二"
date: 2020-10-15T22:01:55+08:00
weight: 102
draft: false
---


### 需<q>☵☰乾下坎上</q>，有孚，光亨，貞吉，利涉大川。

> - 正義曰：此需卦繇辭也。需者待也，物初蒙稚，待養而成，无信即不立，所待唯信也，故云<u>需有孚</u>，言需之為體唯有信也。<u>光亨貞吉</u>者，若能有信即需道光明，物得亨通，于正則吉，故云光亨貞吉也。<u>利涉大川</u>者，以剛健而進即不患於險，乾德乃亨，故云利涉大川。

彖曰：需，須也，險在前也，剛健而不陷，其義不困窮矣。需有孚光亨貞吉，位乎天位，以正中也。<small>謂五也，位乎天位，用其中正，以此待物，需道畢矣，故光亨貞吉。</small>利涉大川，往有功也。<small>乾德獲進，往輒亨也。</small>

> - 正義曰：此釋需卦繇辭。<u>需須也</u>險在前者，釋需卦之名也是需待之義，故云需須也。<u>險在前</u>，釋所以需待由險難在前，故有待乃進也。<u>剛健而不陷其義不困窮矣</u>者，解需道所以得亨由乾之剛健，前雖遇險而不被陷滯，是其需待之義不有困窮矣，故得光亨貞吉，由乾之德也。<u>需有孚光亨貞吉位乎天位以正中</u>者，此疊出需卦繇辭然後釋之也，言此需體非但得乾之剛彊而不陷，又由中正之力也，以九五居乎天子之位，又以陽居陽，正而得中，故能有信光明亨通而貞吉也。剛健而不陷只由二象之德，位乎天位以正中是九五之德也，凡卦之為體或直取象而為卦德者，或直取爻而為卦德者，或以兼象兼爻而為卦德者，此卦之例是也。<u>利涉大川往有功</u>者，釋利涉大川之義，以乾剛健故行險有功也。

> - 注謂五至貞吉。正義曰：<u>需道畢矣</u>者，凡需待之義先須於信，後乃光明亨通於物而貞吉，能備此事是須道終畢，五即居於天位，以陽居尊，中則不偏，正則无邪，以此待物即所為皆成，故須道畢矣。

> - 注乾德至輒亨也。正義曰：前云剛健而不陷，此云往有功，剛健即乾也故<u>乾德獲進</u>，往而有功即是<u>往輒亨</u>通也。此雖釋利涉大川，兼釋上光亨之義，由是光亨乃得利涉大川，故於利涉大川乃明亨也。

象曰：雲上於天，需，君子以飲食宴樂。<small>童蒙已發，盛德光亨，飲食宴樂，其在茲乎。</small>

> - 正義曰：坎既為險又為雨，今不言險雨者，此象不取險難之義也，故不云險也，雨是已下之物，不是須待之義，故不云雨也。不言天上有雲而言雲上於天者，若是天上有雲，无以見欲雨之義，故云<u>雲上於天</u>。若言雲上於天是天之欲雨，待時而落，所以明<u>需</u>。天惠將施而盛德又亨，故<u>君子</u>於此之時<u>以飲食宴樂</u>。

**初九，需于郊，利用恆，无咎。**<small>居需之時，最遠於難，能抑其進以遠險待時，雖不應幾，可以保常也。</small>

象曰：需于郊，不犯難行也，利用恆无咎，未失常也。

> - 正義曰：但難在於坎，初九去難既遠，故待時在于郊，<u>郊</u>者是境上之地，亦去水遠也。<u>利用恆</u>无咎者，恆，常也，遠難待時以避其害，故宜利保守其常。所以<u>无咎</u>，猶不能見幾速進，但得无咎而已。<u>象曰不犯難行</u>者，去難既遠，故不犯難而行。<u>未失常</u>者，不敢速進，遠難待時，是未失常也。

**九二，需于沙，小有言，終吉。**<small>轉近於難，故曰需于沙也。不至致寇，故曰小有言也。近不逼難，遠不後時，履健居中，以待其會，雖小有言，以吉終也。</small>

象曰：需于沙，衍在中也，雖小有言，以吉終也。

> - 正義曰：<u>沙</u>是水傍之地，去水漸近，待時于沙故難稍近。雖未致寇，而小有言以相責讓。近不逼難，遠不後時，但履健居中以待要會，雖小有責讓之言而終得其吉也。<u>象曰需于沙衍在中</u>者，衍謂寬衍，去難雖近，猶未逼于難而寬衍在其中也，故<u>雖小有言以吉終也</u>。

**九三，需于泥，致寇至。**<small>以剛逼難，欲進其道，所以招寇而致敵也。猶有須焉，不陷其剛，寇之來也，自我所招，敬慎防備，可以不敗。</small>

象曰：需于泥，災在外也，自我致寇，敬慎不敗也。

> - 正義曰：<u>泥</u>者水傍之地，泥溺之處，逼近於難。欲進其道，難必害己，故<u>致寇至</u>。猶且遲疑而需待時，雖即有寇至，亦未為禍敗也。<u>象曰災在外</u>者，釋需于泥之義，言為需雖復在泥，泥猶居水之外，即災在身外之義，未陷其剛之義，故可用需以免。<u>自我致寇敬慎不敗</u>者，自，由也，由我欲進而致寇來，己若敬慎則不有禍敗。

**六四，需于血，出自穴。**<small>凡稱血者陰陽相傷者也，陰陽相近而不相得，陽欲進而陰塞之則相害也。穴者陰之路也，處坎之始，居穴者也，九三剛進，四不能距，見侵則辟，順以聽命者也，故曰需于血出自穴也。</small>

象曰：需于血，順以聽也。

> - 正義曰：<u>需于血</u>者，謂陰陽相傷故有血也，九三之陽而欲上進，此六四之陰而塞其路，兩相妨害故稱血，言待時于血，猶待時於難中也。<u>出自穴</u>者，穴即陰之路也，而處坎之始，是居穴者也，三來逼己，四不能距，故出此所居之穴以避之。但順以聽命而得免咎也，故<u>象云需于血順以聽命</u>也。

> - 注凡稱血者至自穴也。正義曰：<u>凡稱血者陰陽相傷者也</u>，即坤之上六「其血玄黃」是也。<u>穴者陰之路也</u>者，凡孔穴穿道皆是幽隱，故云陰之路也。<u>處坎之始居穴</u>者，坎是坎險，若處坎之上即是出穴者也，處坎之始是居穴者也。但易含萬象，此六四一爻若以戰鬭言之，其出則為血也，若以居處言之，其處則為穴也，穴之與血各隨事義也。

**九五，需于酒食，貞吉。**<small>需之所須以待達也，已得天位，暢其中正，无所復須，故酒食而已，獲貞吉也。</small>

象曰：酒食貞吉，以中正也。

> - 正義曰：<u>需于酒食貞吉</u>者，五既為需之主，已得天位，无所復需，但以需待酒食以遞相宴樂而得貞吉。<u>象曰酒食貞吉以中正</u>者，釋酒食貞吉之義，言九五居中得正，需道亨通，上下无事也。

**上六，入于穴，有不速之客三人來，敬之終吉。**<small>六四所以出自穴者，以不與三相得而塞其路，不辟則害，故不得不出自穴而辟之也，至於上六處卦之終，非塞路者也，與三為應，三來之己，乃為己援，故无畏害之辟而乃有入穴之固也。三陽所以不敢進者，須難之終也，難終則至，不待召也，己居難終，故自來也。處无位之地，以一陰而為三陽之主，故必敬之而後終吉。</small>

象曰：不速之客來敬之終吉，雖不當位，未大失也。<small>處无位之地，不當位者也，敬之則得終吉，故雖不當位未大失也。</small>

> - 正義曰：<u>上六入于穴</u>者，上六陰爻，故亦稱穴也，上六與三相應，三來之己，不為禍害乃得為己援助，故上六无所畏忌乃入于穴而居也。<u>有不速之客三人來</u>者，速，召也，不須召喚之客有三人自來，三人謂初九、九二、九三，此三陽務欲前進，但畏于險難不能前進，其難既通，三陽務欲上升，不須召喚而自來，故云有不速之客三人來也。<u>敬之終吉</u>者，上六居无位之地，以一陰而為三陽之主，不可怠慢，故須恭敬此三陽乃得終吉。<u>象曰雖不當位未大失</u>者，釋敬之終吉之義，言己雖不當位，而以一陰為三陽之主，若不敬之則有凶害，今由己能敬之，雖不當位亦未有大失，言初時雖有小失，終久乃獲吉，故云未大失也。且需之一卦須待難通，其於六爻皆假他物之象以明人事，待通而亨，須待之義。且凡人萬事，或有去難遠近須出須處，法此六爻即萬事盡矣，不可皆以人事曲細比之，易之諸爻之例並皆倣此。

### 訟<q>☰☵坎下乾上</q>，有孚，窒惕中吉，<small>窒謂窒塞也，皆惕然後可以獲中吉。</small>終凶，利見大人，不利涉大川。

> - 正義曰：<u>訟有孚窒惕中吉</u>者，窒，塞也，惕，懼也，凡訟者，物有不和情相乖爭而致其訟。凡訟之體不可妄興，必有信實。被物止塞而能惕懼，中道而止乃得吉也。<u>終凶</u>者，訟不可長，若終竟訟事，雖復窒惕亦有凶也。<u>利見大人</u>者，物既有訟，須大人決之，故利見大人也。<u>不利涉大川</u>者，以訟不可長，若以訟而往涉危難，必有禍患，故不利涉大川。

彖曰：訟，上剛下險，險而健，訟。訟有孚窒惕中吉，剛來而得中也。終凶，訟不可成也。利見大人，尚中正也。不利涉大川，入于淵也。<small>凡不和而訟，无施而可，涉難特甚焉，唯有信而見塞懼者乃可以得吉也，猶復不可終，中乃吉也，不閉其源使訟不至，雖每不枉而訟至終竟，此亦凶矣，故雖復有信而見塞懼，猶不可以為終也，故曰訟有孚窒惕中吉終凶也。无善聽者，雖有其實何由得明，而令有信塞懼者得其中吉，必有善聽之主焉，其在二乎，以剛而來，正夫群小，斷不失中，應斯任也。</small>

> - 正義曰：此釋繇辭之義。<u>訟上剛下險險而健訟</u>者，上剛即乾也，下險即坎也，猶人意懷險惡，性又剛健，所以訟也，此二句因卦之象以顯有訟之所由。案上「需，須也」以釋卦之名，此訟卦不釋訟名者，訟義可知故不釋也，諸卦其名難者則釋之，其名易者則不釋之，他皆倣此。<u>訟有孚窒惕中吉剛來而得中</u>者，先疊出訟之繇辭，以剛來而得中者釋所以訟得其有孚窒惕中吉者，言由九二之剛來向下體而處下卦之中，為訟之主而聽斷獄訟，故訟者得其有孚窒惕中吉也。<u>終凶訟不可成</u>者，釋終凶之義，以爭訟之事不可使成故終凶也。<u>利見大人尚中正</u>者，釋利見大人之義，所以於訟之時利見此大人者，以時方鬭爭，貴尚居中得正之主而聽斷之。<u>不利涉大川入于淵</u>者，釋不利涉大川之義，若以訟事往涉于川，即必隊于深淵而陷于難也。

> - 注凡不和至應斯任。正義曰：<u>无施而可</u>者，言若性好不和，又與人鬭訟，即无處施設而可也，言所往之處皆不可也。<u>涉難特甚焉</u>者，言好訟之人習常施為已自不可，若更以訟涉難，其不可特甚焉，故云涉難特甚焉。<u>中乃吉</u>者，謂此訟事以中途而止乃得吉也，前注云「可以獲中吉」謂獲中止之吉。<u>不閉其源使訟不至</u>者，若能謙虛退讓與物不競，即此是閉塞訟之根源使訟不至也，今不能如此是不閉塞訟源使訟得至也。<u>雖每不枉而訟至終竟</u>者，謂雖每訴訟陳其道理，不有枉曲，而訟至終竟，此亦凶矣。

象曰：天與水違行，訟，君子以作事謀始。<small>「聽訟，吾猶人也，必也使无訟乎」，无訟在於謀始，謀始在於作制，契之不明，訟之所以生也，物有其分，職不相濫，爭何由興，訟之所以起，契之過也，故有德司契而不責於人。</small>

> - 正義曰：天道西轉，水流東注，是天與水相違而行，相違而行象人彼此兩相乖戾，故致訟也，不云水與天違行者，凡訟之所起必剛健在先以為訟始，故云<u>天與水違行</u>也。<u>君子以作事謀始</u>者，物既有訟，言君子當防此訟源，凡欲興作其事，先須謀慮其始，若初始分職分明不相干涉，即終无所訟也。

> - 注聽訟至不責於人。正義曰：<u>訟之所以起契之過</u>者，凡鬭訟之起只由初時契要之過，謂作契要不分明。<u>有德司契</u>者，言上之有德司主契要而能使分明以斷於下，亦不須責在下之人有爭訟也，「有德司契」之文出老子經也。

**初六，不永所事，小有言，終吉。**<small>處訟之始，訟不可終，故不永所事然後乃吉。凡陽唱而陰和，陰非先唱者也，四召而應，見犯乃訟，處訟之始，不為訟先，雖不能不訟，而了訟必辯明矣。</small>

象曰：不永所事，訟不可長也，雖小有言，其辯明也。

> - 正義曰：<u>不永所事</u>者，永，長也，不可長久為鬭訟之事，以訟不可終也。<u>小有言</u>終吉者，言初六應于九四，然九四剛陽，先來非理犯己，初六陰柔，見犯乃訟，雖不能不訟，是不獲已而訟也，故小有言。以處訟之始，不為訟先，故<u>終吉</u>。<u>象曰訟不可長</u>者，釋不永所事，以訟不可長，故不長此鬭爭之事。<u>其辯明</u>者，釋小有言，以訟必辯析分明，四雖初時犯己，己能辯訟道理分明，故初時小有言也。

> - 注處訟之始不為訟先者。正義曰：<u>處訟之始</u>者，始入訟境，言訟事尚微，故云處訟之始也。<u>不為訟先</u>者，言己是陰柔，待唱乃和，故云不為訟先也。

**九二，不克訟，歸而逋其邑，人三百戶，无眚。**<small>以剛處訟，不能下物，自下訟上，宜其不克。若能以懼歸竄其邑，乃可以免災。邑過三百，非為竄也，竄而據強，災未免也。</small>

象曰：不克訟，歸逋竄也，自下訟上，患至掇也。

> - 正義曰：<u>不克訟</u>者，克，勝也，以剛處訟，不能下物，自下訟上，與五相敵，不勝其訟，言訟不得勝也。<u>歸而逋其邑</u>者，訟既不勝，怖懼還歸，逋竄其邑。若其邑強大則大都偶國，非逋竄之道。<u>人三百戶无眚</u>者，若其邑狹少，唯三百戶乃可也，三百戶者，鄭注禮記云「小國下大夫之制」，又鄭注周禮小司徒云「方十里為成，九百夫之地，溝渠城郭道路三分去其一，餘六百夫」，又以田有不易、有一易、有再易，定受田三百家，即此三百戶者一成之地也，鄭注云「不易之田歲種之，一易之田休一歲乃種，再易之地休二歲乃種，言至薄也」。苟自藏隱，不敢與五相敵則无眚災。<u>象曰歸逋竄</u>者，釋歸而逋邑，以訟之不勝，故退歸逋竄也。<u>患至掇</u>者，掇猶拾掇也，自下訟上，悖逆之道，故禍患來至，若手自拾掇其物，言患必來也，故王肅云「若手拾掇物然」。

> - 注以剛至災未免也。正義曰：<u>若能以懼歸竄其邑乃可免災</u>者，如此注意，則經稱「其邑」二字連上為句，「人三百戶」合下為句。

**六三，食舊德，貞厲，終吉，或從王事，无成。**<small>體夫柔弱以順於上，不為九二自下訟上，不見侵奪，保全其有，故得食其舊德而不失也。居爭訟之時，處兩剛之間，而皆近不相得，故曰貞厲。柔體不爭，繫應在上，眾莫能傾，故曰終吉。上壯爭勝，難可忤也，故或從王事不敢成也。</small>

象曰：食舊德，從上吉也。

> - 正義曰：<u>食舊德</u>者，六三以陰柔順從上九，不為上九侵奪，故保全己之所有，故食其舊日之德祿位。<u>貞厲</u>者，貞，正也，厲，危也，居爭訟之時，處兩剛之間，故須貞正自危厲，故曰貞厲。然六三柔體不爭，係應在上，眾莫能傾，故<u>終吉</u>也。<u>或從王事</u>无成者，三應於上，上則壯而又勝，故六三或從上九之王事。不敢觸忤，无敢先成，故云<u>无成</u>。<u>象曰從上吉</u>者，釋所以食舊德，以順從上九故得其吉，食舊德也。

**九四，不克訟，**<small>初辯明也。</small>復即命渝，安貞吉。<small>處上訟下，可以改變者也，故其咎不大。若能反從本理，變前之命，安貞不犯，不失其道，為仁由己，故吉從之。</small>

象曰：復即命渝，安貞不失也。

> - 正義曰：<u>不克訟</u>者，九四既非理陵犯於初，初能分辯道理，故九四訟不勝也。<u>復即命渝</u>者，復，反也，即，就也，九四訟既不勝，若能反就本理，變前與初爭訟之命，能自渝變休息不與初訟，故云復即命渝。<u>安貞吉</u>者，既能反從本理，渝變往前爭訟之命，即得安居貞吉。<u>象曰安貞不失</u>者，釋復即命渝之義，以其反理變命，故得安貞之吉不失其道。

> - 注處上至吉從之。正義曰：<u>若能反從本理</u>者，釋復即之義，復，反也，即，從也，本理謂原本不與初訟之理，當反從此原本不爭之理，故云反從本理。<u>變前之命</u>者，解命渝也，渝，變也，但倒經渝字在命上，故云變前之命，前命者謂往前共初相訟之命也，今乃變之也。<u>安貞不犯</u>者，謂四安居貞正不復犯初，故云安貞不犯。<u>為仁由己故吉從之</u>者，「為仁由己」論語文，初不犯己，己莫陵於初，是為仁義之道自由於己，故云為仁由己。

**九五，訟，元吉。**<small>處得尊位，為訟之主，用其中正以斷枉直，中則不過，正則不邪，剛无所溺，公无所偏，故訟元吉。</small>

象曰：訟元吉，以中正也。

> - 正義曰：<u>訟元吉</u>者，處得尊位，中而且正，以斷獄訟，故得元吉也。<u>象曰以中正也</u>者，釋元吉之義，所以訟得大吉者，以九五處中而得正位，中則不有過差，正則不有邪曲，中正為德故元吉。

> - 注處得至元吉。正義曰：<u>處得尊位為訟之主</u>者，居九五之位，當爭訟之時，是主斷獄訟者也。然此卦之內斷獄訟之人凡有二主，案上注云「善聽之主，其在二乎」是二為主也，此注又云「為訟之主，用其中正以斷枉直」是五又為主也。一卦兩主者，凡諸卦之內如此者多矣，五是其卦尊位之主，餘爻是其卦為義之主，猶若復卦初九是復卦之主，復義在于初九也，六五亦居復之尊位，為復卦尊位之主，如此之例非一卦也，所以然者，五居尊位，猶若天子緫統萬機，與萬物為主，故諸卦皆五居尊位，諸爻則偏主一事，猶若六卿春官主禮、秋官主刑之類偏主一事，則其餘諸爻各主一事也，即六卿緫歸於天子。諸卦之爻皆以九五為尊位也，若卦由五位，五又居尊正，為一主也，若比之九五之類是也。今此訟卦二既為主，五又為主，皆有斷獄之德，其五與二爻其義同然也，故俱以為主也。案上彖辭「剛來而得中」，今九五象辭云「訟元吉，以中正」，何知彖辭剛來得中非據九五也，輔嗣必以為九二者，凡上下二象在於下象者則稱來，故賁卦云「柔來而文剛」，是離下艮上而稱柔來，今此云「剛來而得中」故知九二也。且凡云來者皆據異類而來，九二在二陰之中故稱來，九五在外卦，又三爻俱陽，不得稱來。若於爻辭之中亦有從下卦向上卦稱來也，故需上六「有不速之客三人來」謂下卦三陽來，然需上六陰爻，陽來詣之亦是往非類而稱來也。<u>以斷枉直</u>者，枉，曲也，凡二人來訟，必一曲一直，此九五聽訟能斷定曲直者，故云以斷枉直。

**上九，或錫之鞶帶，終朝三褫之。**<small>處訟之極，以剛居上，訟而得勝者也，以訟受錫，榮何可保，故終朝之閒褫帶者三也。</small>

象曰：以訟受服，亦不足敬也。

> - 正義曰：<u>或錫之鞶帶</u>者，上九以剛居上，是訟而得勝者也，若以謙讓蒙錫則可長保有，若因訟而得勝，雖或錫與鞶帶不可長久。終一朝之閒三被褫脫，故云<u>終朝三褫之</u>。<u>象曰以訟受服亦不足敬</u>者，釋終朝三褫之義，以其因訟得勝受此錫服，非德而受，亦不足可敬，故終朝之閒三被褫脫也。凡言或者，或之言有也，言或有如此故言或，則上云「或從王事无成」及坤之六三「或從王事无成」之類是也。鞶帶謂大帶也，故杜元凱桓二年傳「鞶厲旒纓」注云「鞶，大帶也」。此訟一卦及爻辭並以人事明之，唯「不利涉大川」假外物之象以喻人事。

### 師<q>☷☵坎下坤上</q>，貞，丈人吉，无咎。<small>丈人，嚴莊之稱也，為師之正，丈人乃吉也。興役動眾，无功罪也，故吉乃无咎也。</small>

> - 正義曰：<u>師貞丈人吉无咎</u>者，師，眾也，貞，正也，丈人謂嚴莊尊重之人，言為師之正，唯得嚴莊丈人監臨主領乃得吉无咎，若不得丈人監臨之，眾不畏懼，不能齊眾，必有咎害。

> - 注丈人至乃无咎也。正義曰：<u>興役動眾无功罪</u>者，監臨師眾當以威嚴則有功勞乃得无咎，若其不以威嚴，師必无功而有其罪，故云興役動眾无功罪也。

彖曰：師，眾也，貞，正也，能以眾正，可以王矣。剛中而應，行險而順，以此毒天下而民從之，吉又何咎矣。<small>毒猶役也。</small>

> - 正義曰：<u>師眾也</u>貞正也能以眾正可以王矣者，此釋師卦之名并明用師有功之義，但師訓既多，或訓為法，或訓為長，恐此師名取法之與長，故特明之師訓為眾也。<u>貞</u>為<u>正也</u>，貞之為正，其義已見於此，復云貞正者，欲見齊眾必須以正，故訓貞為正也。與下文為首引之勢，故云<u>能以眾正可以王矣</u>。<u>剛中而應</u>者，剛中謂九二，而應謂六五。<u>行險而順</u>者，行險謂下體坎也，而順謂上體坤也。若剛中而无應，或有應而不剛中，或行險而不柔順，皆不可行師得吉也。<u>以此毒天下而民從之吉又何咎矣</u>者，毒猶役也，若用此諸德使役天下之眾，人必從之以得其吉，又何无功而咎責乎。自剛中以下釋丈人吉无咎也，言丈人能備此諸德也。

象曰：地中有水，師，君子以容民畜眾。

> - 正義曰：<u>君子以容民畜眾</u>者，言君子法此師卦容納其民畜養其眾，若為人除害使眾得寧，此則容民畜眾也，又為師之主雖尚威嚴，當赦其小過，不可純用威猛於軍師之中，亦是容民畜眾之義。所以象稱<u>地中有水</u>，欲見地能包水，水又眾大，是容民畜眾之象，若其不然，或當云地在水上，或云上地下水，或云水上有地，今云地中有水，蓋取容畜之義也。

**初六，師出以律，否臧凶。**<small>為師之始，齊師者也，齊眾以律，失律則散，故師出以律。律不可失，失律而臧，何異於否，失令有功，法所不赦，故師出不以律否臧皆凶。</small>

象曰：師出以律，失律凶也。

> - 正義曰：<u>初六師出以律</u>者，律，法也，初六為師之始，是整齊師眾者也，既齊整師眾，使師出之時當須以其法制整齊之，故云師出以律也。<u>否臧凶</u>者，若其失律行師，无問否之與臧皆為凶也，否謂破敗，臧謂有功。然否為破敗即是凶也，何須更云否臧凶者，本意所明雖臧亦凶，臧文既單，故以否配之，欲盛言臧凶，不可單言，故云否之與臧皆為凶也。<u>象曰失律凶</u>者，釋師出以律之義，言所以必須以律者，以其失律則凶，反經之文以明經義。

> - 注為師至皆凶。正義曰：<u>為師之始齊師者也</u>者，以師之初爻故云為師之始，在師之首，先唱發始，是齊整師眾者也。<u>失律而臧何異於否</u>者，若棄失法律，不奉法而行，雖有功而臧，何異於否也。<u>失令有功法所不赦</u>者，解何異於否之義，令則法律也，若失此法令，雖有功勞，軍法所不容赦，故云何異於否。然閫外之事將軍所裁，臨事制宜，不必皆依君命何得有功。<u>法所不赦</u>者，凡為師之體理非一端，量事制宜隨時進退，此則將軍所制隨時施行，若苟順私情故違君命，犯律觸法則事不可赦耳。

**九二，在師中吉，无咎，王三錫命。**<small>以剛居中而應於上，在師而得其中者也。承上之寵，為師之主，任大役重，无功則凶，故吉乃无咎也。行師得吉，莫善懷邦，邦懷眾服，錫莫重焉，故乃得成命。</small>

象曰：在師中吉，承天寵也，王三錫命，懷萬邦也。

> - 正義曰：<u>在師中吉</u>者，以剛居中而應於五，是在師中吉也。<u>无咎</u>者，承上之寵，為師之主，任大役重，无功則凶，故吉乃无咎。<u>王三錫命</u>者，以其有功故王三加錫命。<u>象曰承天寵</u>者，釋在師中吉之義也，正謂承受五之恩寵故中吉也。<u>懷萬邦也</u>者，以其有功能招懷萬邦，故被王三錫命也。

> - 注以剛至成命。正義曰：<u>在師而得中</u>者，觀注之意，以在師中為句，其吉字屬下，觀象之文「在師中吉，承天寵」者，則似吉字屬上，此吉之一字上下兼該，故注文屬下象文屬上，但象略其无咎之字，故吉屬師中也。<u>故乃得成命</u>者，案曲禮云「三賜不及車馬」，一命受爵，再命受服，三命受車馬，三賜三命而尊之得成，故乃得成命也。

**六三，師或輿尸，凶。**<small>以陰處陽，以柔乘剛，進則无應，退无所守，以此用師，宜獲輿尸之凶。</small>

象曰：師或輿尸，大无功也。

> - 正義曰：<u>師或輿尸凶</u>者，以陰處陽，以柔乘剛，進无所應，退无所守，以此用師，或有輿尸之凶。<u>象曰大无功也</u>者，釋輿尸之義，以其輿尸則大无功也。

> - 注以陰至之凶。正義曰：<u>退无所守</u>者，倒退而下，乘二之剛，己又以陰居陽，是退无所守。

**六四，師左次，无咎。**<small>得位而无應，无應不可以行，得位則可以處，故左次之而无咎也。行師之法欲右背高，故左次之。</small>

象曰：左次无咎，未失常也。<small>雖不能有獲，足以不失其常也。</small>

> - 正義曰：<u>師左次无咎</u>者，六四得位而无應，无應不可以行，得位則可以處，故云師左次无咎，故師在高險之左以次止則无凶咎也。<u>象曰未失常</u>者，釋无咎之義，以其雖未有功，未失常道。

> - 注得位至故左次之。正義曰：<u>行師之法欲右背高</u>者，此兵法也，故漢書韓信云「兵法，欲右背山陵，前左水澤」。

**六五，田有禽，利執言，无咎，長子帥師，弟子輿尸，貞凶。**<small>處師之時，柔得尊位，陰不先唱，柔不犯物，犯而後應，往必得直，故田有禽也。物先犯己，故可以執言而无咎也。柔非軍帥，陰非剛武，故不躬行，必以授也，授不得主則眾不從，故長子帥師可也，弟子之凶固其宜也。</small>

象曰：長子帥師，以中行也，弟子輿尸，使不當也。

> - 正義曰：<u>田有禽</u>利執言者，柔得尊位，陰不先唱，柔不犯物，犯而後應，往必得直，故往即有功，猶如田中有禽而來犯苗，若往獵之則无咎過也。人之脩田非禽之所犯，王者守國非叛者所亂，禽之犯苗則可獵取，叛人亂國則可誅之，此假他象以喻人事，故<u>利執言无咎</u>，己不直則有咎，己今得直故可以執此言往問之而无咎也。<u>長子帥師弟子輿尸貞凶</u>者，以己是柔不可為軍帥，己又是陰，身非剛武，不可以親行，故須役任長子弟子之等，若任役長子則可以帥師，若任用弟子則軍必破敗而輿尸，是為正之凶。莊氏云「長子謂九二，德長於人，弟子謂六三，德劣於物」，今案象辭云「長子帥師，以中行也」是九二居中也，「弟子輿尸，使不當也」謂六三失位也。

> - 注往必得直。正義曰：<u>往必得直</u>者，見犯乃行，欲往征之則於理正直，故云往必得直。

**上六，大君有命，開國承家，小人勿用。**<small>處師之極，師之終也，大君之命，不失功也，開國承家，以寧邦也，小人勿用，非其道也。</small>

象曰：大君有命，以正功也，小人勿用，必亂邦也。

> - 正義曰：<u>大君有命</u>者，上六處師之極，是師之終竟也，大君謂天子也，言天子爵命此上六，若其功大，使之開國為諸侯，若其功小，使之承家為卿大夫。<u>小人勿用</u>者，言開國承家須用君子，勿用小人也。<u>象曰大君有命以正功也</u>者，正此上六之功也。<u>小人勿用必亂邦也</u>者，若用小人必亂邦國，故不得用小人也。

### 比<q>☵☷坤下坎上</q>，吉，原筮，元永貞，无咎，不寧方來，後夫凶。

> - 正義曰：<u>比吉</u>者，謂能相親比而得其吉。<u>原筮元永貞无咎</u>者，欲相親比，必能原窮其情筮決其意，唯有元大永長貞正乃得无咎，元永貞者謂兩相親比皆須永貞。<u>不寧方來</u>者，比是寧樂之時，若能與人親比則不寧之方皆悉歸來。<u>後夫凶</u>者，夫，語辭也，親比貴速，若及早而來人皆親己，故在先者吉，若在後而至者人或踈己，親比不成故後夫凶。或以夫為丈夫，謂後來之人也。

彖曰：比，吉也，比，輔也，下順從也。原筮元永貞无咎，以剛中也。<small>處比之時，將原筮以求无咎，其唯元永貞乎，夫群黨相比而不以元永貞則凶邪之道也，若不遇其主則雖永貞而猶未足免於咎也，使永貞而无咎者，其唯九五乎。</small>不寧方來，上下應也。<small>上下无陽以分其民，五獨處尊，莫不歸之，上下應之，既親且安，安則不安者託焉，故不寧方所以來，上下應故也。夫无者求有，有者不求所與，危者求安，安者不求所保，火有其炎，寒者附之，故己苟安焉則不寧方來矣。</small>後夫凶，其道窮也。<small>將合和親而獨在後，親成則誅，是以凶也。</small>

> - 正義曰：<u>比吉也</u>者，釋親比為善，言相親比而得吉也。<u>比輔也</u>者，釋比所以得吉由比者人來相輔助也。<u>下順從</u>者，在下之人順從於上是相輔助也，謂眾陰順從九五也。自此以上釋比名為吉之義。<u>原筮元永貞无咎以剛中</u>者，釋原筮元永貞无咎之義，所以得如此者，以九五剛而處中，故使比者皆得原筮元永貞无咎也。<u>不寧方來上下應</u>者，釋不寧方來之義，以九五處中故上下群陰皆來應之，於此之時陰往比陽，群陰未得其所，皆未寧也。<u>後夫凶其道窮</u>者，釋後夫凶，他悉親比，己獨後來，比道窮困，无人與親，故其凶也，此謂上六也。

> - 注處比至九五乎。正義曰：<u>將原筮以求无咎其唯元永貞乎</u>者，原謂原窮比者根本，筮謂筮決求比之情，以求久長无咎，其唯元永貞乎，元，大也，永，長也，為己有大長貞正乃能原筮相親比之情，得久長而无咎，謂彼此相親比也。<u>若不遇其主則雖永貞而猶未足免於咎</u>者，若不逢遇明主則彼此相求比者雖各懷永貞而猶未足免離於咎，雖有永貞而无明主照察，不被上知，相親涉於朋黨，故不免咎也。<u>使永貞而无咎者其唯九五乎</u>者，使比者得免咎保永貞久而无咎，其唯九五乎，以九五為比之主，剛而處中，能識比者之情意，故使比者得保永貞无凶咎也。

> - 注將合至以凶也。正義曰：<u>親成則誅</u>者，彼此相比，皆速來為親，親道已成，己獨在後而來，眾則嫌其離貳，所以被誅而凶也。

象曰：地上有水，比，先王以建萬國、親諸侯。<small>萬國以比建，諸侯以比親。</small>

> - 正義曰：建萬國親諸侯非諸侯已下之所為，故特云<u>先王</u>也。<u>建萬國</u>謂割土而封建之，<u>親諸侯</u>謂爵賞恩澤而親友之，萬國據其境域故曰建也，諸侯謂其君身故云親也。地上有水，猶域中有萬國使之各相親比，猶地上有水流通相潤及物，故云<u>地上有水比</u>也。

**初六，有孚比之，无咎，有孚盈缶，終來有它吉。**<small>處比之始，為比之首者也，夫以不信為比之首則禍莫大焉，故必有孚盈缶然後乃得免比之咎，故曰有孚比之无咎也。處比之首，應不在一，心无私吝則莫不比之，著信立誠，盈溢乎質素之器則物終來无衰竭也。親乎天下，著信盈缶，應者豈一道而來，故必有它吉也。</small>

象曰：比之初六，有它吉也。

> - 正義曰：<u>有孚比之无咎</u>者，處比之始，為比之首，若无誠信，禍莫大焉，必有誠信而相親比，終始如一，為之誠信乃得无咎。<u>有孚盈缶終來有它吉</u>者，身處比之首，應不在一，心无私吝，莫不比之，有此孚信盈溢質素之缶，以此待物，物皆歸向，從始至終尋常恆來，非唯一人而已，更有它人並來而得吉，故云終來有它吉也，此假外象喻人事也。

> - 注<u>應不在一心无私吝</u>。正義曰：應不在一者，初六无應是應不在一，故心无私吝也，若心有偏應即私有愛吝也，以應不在一故心无私吝也。

**六二，比之自內，貞吉。**<small>處比之時，居中得位而繫應在五，不能來它，故得其自內貞吉而已。</small>

象曰：比之自內，不自失也。

> - 正義曰：<u>比之自內貞吉</u>者，居中得位，係應在五，不能使它悉來，唯親比之道自在其內，獨與五應，但貞吉而已，不如初六有它吉也。<u>象曰不自失</u>者，釋比之自內之義，不自失其所應之偶，故云比之自內不自失也。

**六三，比之匪人。**<small>四自外比，二為五貞，近不相得，遠則无應，所與比者皆非己親，故曰比之匪人。</small>

象曰：比之匪人，不亦傷乎。

> - 正義曰：<u>比之匪人不亦傷乎</u>者，言六三所比皆非己親之人，四自外比，二為五應，近不相得，遠又无應，是所欲親比皆非其親，是以悲傷也。

**六四，外比之，貞吉。**<small>外比於五，履得其位，比不失賢，處不失位，故貞吉也。</small>

象曰：外比於賢，以從上也。

> - 正義曰：六四上比於五，故<u>外比</u>也。居得其位，比不失賢，所以<u>貞吉</u>。凡下體為內，上體為外，六四比五故云外比也。<u>象曰外比於賢以從上也</u>者，九五居中得位，故稱賢也，五在四上，四往比之，是以從上也。

**九五，顯比，王用三驅，失前禽，邑人不誡，吉。**<small>為比之主而有應在二，顯比者也，比而顯之則所親者狹矣，夫无私於物，唯賢是與，則去之與來皆无失也。夫三驅之禮，禽逆來趣己則舍之，背己而走則射之，愛於來而惡於去也，故其所施常失前禽也，以顯比而居王位，用三驅之道者也，故曰王用三驅失前禽也。用其中正征討有常，伐不加邑，動必討叛，邑人无虞，故不誡也。雖不得乎大人之吉，是顯比之吉也，此可以為上之使，非為上之道。</small>

象曰：顯比之吉，位正中也，舍逆取順，失前禽也，邑人不誡，上使中也。

> - 正義曰：五應於二，顯明比道，不能普徧相親，是比道狹也。<u>王用三驅失前禽</u>者，此假田獵之道以喻顯比之事，凡三驅之禮，禽向己者則舍之，背己者則射之，是失於前禽也，顯比之道，與己相應者則親之，與己不相應者則踈之，與三驅田獵愛來惡去相似，故云王用三驅失前禽也，言顯比之道似於此也。<u>邑人不誡吉</u>者，雖不能廣普親比，於自己相親之處不妄加討罰，所以己邑之人不須防誡而有吉也，至于邑人不誡而為吉，非是大人弘闊之道，不可為大人之身，但可為大人之使。<u>象曰顯比之吉位正中</u>者，所以顯比得吉者，以所居之位正而且中，故云顯比之吉。<u>舍逆取順失前禽也</u>者，禽逆來向己者則舍之而不害，禽順去背己而走者則射而取之，是失前禽也。<u>邑人不誡上使中</u>者，釋邑人不誡之義，所以己邑之人不須防誡，止由在上九五之使得其中正之人，伐不加邑，動必討叛，不橫加无罪，止由在上使中也，中謂九五也，此九五雖不得為王者之身，堪為王者之使，以居中位，故云上使中也。

> - 注為比至之道。正義曰：<u>去之與來皆无失</u>者，若比道弘闊，不偏私於物，唯賢是親，則背己去者與來向己者皆悉親附，无所失也，言去亦不失，來亦不失。<u>夫三驅之禮</u>者，先儒皆云「三度驅禽而射之也，三度則已，今亦從之，去則射之」，褚氏諸儒皆以為「三面著人驅禽，必知三面者，禽唯有背己、向己、趣己，故左右及於後皆有驅之」。<u>愛於來而惡於去</u>者，來則舍之是愛於來也，去則射之是惡於去也。<u>故其所施常失前禽</u>者，言獨比所應則所比為失，如三驅所施愛來憎去則失在前禽也。<u>用其中正征討有常伐不加邑動必討叛</u>者，此九五居中得正，故云用其中正也，心既中正，不妄喜怒，故征伐有常也，所伐之事不加親己之邑，興師動眾，必欲討其叛逆，二以其顯比，親者伐所不加也，叛者必欲征伐也。云<u>雖不得乎大人之吉是顯比之吉</u>者，以象云「顯比之吉」其比狹也，若大人之吉則比道弘通也。<u>可以為上之使非為上之道</u>者，九五居上之位，若為行如此，身雖為王，止可為上使之人，非是為王之道，故云非為上之道。

**上六，比之无首，凶。**<small>无首，後也，處卦之終，是後夫也。親道已成，无所與終，為時所棄，宜其凶也。</small>

象曰：比之无首，无所終也。

> - 正義曰：<u>无首凶</u>者，謂无能為頭首，它人皆比，己獨在後，是親比於人无能為頭首也，它人皆比，親道已成，己獨在後，眾人所棄，宜其凶也。<u>象曰无所終</u>者，釋比之无首，既不能為比之初首，被人所棄，故无能與之共終也。

### 小畜<q>☴☰乾下巽上</q>，亨，<small>不能畜大，止健剛志，故行是以亨。</small>密雲不雨，自我西郊。

> - 正義曰：<u>小畜亨</u>者，但小有所畜，唯畜九三而已，初九、九二猶剛健得行，是以剛志上得亨通，故云小畜亨也。若大畜乾在於下艮在於上，艮是陽卦，又能止物，能止此乾之剛健，所畜者大，故稱大畜。此卦則巽在於上乾在於下，巽是陰柔，性又和順，不能止畜在下之乾，唯能畜止九三，所畜狹小，故名小畜。<u>密雲不雨</u>者，若陽之上升，陰能畜止，兩氣相薄則為雨也，今唯能畜止九三，其氣被畜但為密雲，初九、九二猶自上通，所以不能為雨也。<u>自我西郊</u>者，所聚密雲由在我之西郊，去我既遠，潤澤不能行也，但聚在西郊而已。

彖曰：小畜，柔得位而上下應之，曰小畜。<small>謂六四也，成卦之義在此爻也，體无二陰以分其應，故上下應之也，既得其位而上下應之，三不能陵，小畜之義也。</small>健而巽，剛中而志行，乃亨。密雲不雨，尚往也。自我西郊，施未行也。<small>小畜之勢足作密雲，乃自我西郊，未足以為雨也，何由知未能為雨？夫能為雨者，陽上薄陰，陰能固之，然後烝而為雨，今不能制初九之復道、固九二之牽復，九三更以不能復為劣也，下方尚往，施豈得行，故密雲而不能為雨，尚往故也。何以明之？夫陰能固之，然後乃雨乎，上九獨能固九三之路，故九三不可以進而輿說輻也，能固其路而安於上，故得既雨既處，若四五<q>原作三</q>皆能若上九之善畜則能雨明矣，故舉一卦而論之，能為小畜密雲而已。陰苟不足以固陽，則雖復至盛密雲自我西郊，故不能雨也，雨之未下即施之未行也。彖全論一卦之體，故曰密雲不雨，象各言一爻之德，故曰既雨既處也。</small>

> - 正義曰：<u>柔得位而上下應之曰小畜</u>者，柔得位謂六四也，以陰居陰故稱得位，此卦唯有一陰，上下諸陽皆來應之，故曰小畜，此釋小畜卦名也，言此卦之畜，六四唯畜其下九三，初九、九二猶不能擁畜，而云上下應之者，若細別而言，小畜之義唯當畜止在下三陽，猶不能畜盡，但畜九三而已，若大判而言之，上下五陽緫應六四，故云上下應之，其四雖應何妨，緫不能畜止剛健也。<u>健而巽剛中而志行乃亨</u>者，內既剛健而外逢柔順，剛發於中，不被擁抑而志意得行，以此言之，故剛健之志乃得亨通，此釋亨也。<u>密雲不雨尚往</u>者，所以密雲不雨者，不能畜止諸陽，初九、九二猶得上進，陰陽氣通，所以不雨，釋密雲不雨也。<u>自我西郊施未行</u>者，釋自我西郊之義，所以密雲不雨從我西郊而積聚者，猶所施潤澤未得流行周徧，故不覆國都，但遠聚西郊也。然雲在國都而不雨亦是施未行也，必云在西郊者，若在國都，雨雖未落，猶有覆蔭之施，不得云施未行，今言在西郊，去施遠也。

> - 注小畜至既處。正義曰：<u>九三更以不能復為劣</u>者，初九既得復道，九二可牽以獲復，皆得剛健上通，則是陰不能固陽，而九三劣弱，又不能自復，則是陽不薄陰，是以皆不雨也，且小畜之義貴於上往，而九三不能自復，更為劣弱，故言九三更不能復為劣也。<u>能固其路而安於上</u>者，謂上九能閉固九三之道路，不被九三所陵，得安於上，所以既雨既處也。<u>故舉一卦而論之能為小畜密雲而已</u>者，此明卦之與爻其義別也，但卦緫二象，明上體不能閉固下體，所以密雲不能為雨，爻則止明一爻之事，上九能固九三，所以上九而有雨也。所以卦與爻其義異也，諸卦多然，若比卦云「比吉」，上六則云「比之无首凶」也，復卦云「復亨」，上六云「迷復凶」也，此皆卦之與爻義相違反，它皆倣此。

象曰：風行天上，小畜，君子以懿文德。<small>未能行其施者，故可以懿文德而已。</small>

> - 正義曰：<u>君子以懿文德</u>者，懿，美也，以於其時施未得行喻君子之人但脩美文德，待時而發。風為號令，若風行天下則施附於物，不得云施未行也，今風在天上，去物既遠，无所施及，故曰<u>風行天上</u>。凡大象君子所取之義，或取二卦之象而法之者，若「地中有水，師，君子以容民畜眾」取卦象包容之義，若履卦象云「上天下澤，履，君子以辯上下」取上下尊卑之義，如此之類皆取二象，君子法以為行也，或直取卦名，因其卦義所有，君子法之須合卦義行事者，若訟卦云「君子以作事謀始」防其所訟之源，不取天與水違行之象，若小畜「君子以懿文德」不取風行天上之象，餘皆倣此。

**初九，復自道，何其咎，吉。**<small>處乾之始，以升巽初，四為己應，不距己者也，以陽升陰，復自其道，順而无違，何所犯咎，得義之吉。</small>

象曰：復自道，其義吉也。

> - 正義曰：處乾之始，以升巽初，四為己應，以陽升陰，反復於上，自用己道，四則順而无違，於己无咎，故云<u>復自道何其咎吉</u>。<u>象曰其義吉</u>者，以陽升陰，以剛應柔，其義於理吉也。

**九二，牽復，吉。**<small>處乾之中，以升巽五，五非畜極，非固己者也，雖不能若陰之不違，可牽以獲復，是以吉也。</small>

象曰：牽復在中，亦不自失也。

> - 正義曰：<u>牽復吉</u>者，牽謂牽連，復謂反復，二欲往五，五非止畜之極，不閉固於己，可自牽連反復於上而得吉也。<u>象曰牽復在中亦不自失</u>者，既彊牽連而復在下卦之中，以其得中不被閉固，亦於己不自有失，解牽復吉也。

**九三，輿說輻，夫妻反目。**<small>上為畜盛，不可牽征，以斯而進，故必說輻也。己為陽極，上為陰長，畜於陰長不能自復，方之夫妻反目之義也。</small>

象曰：夫妻反目，不能正室也。

> - 正義曰：九三欲復而進，上九固而止之，不可以行，故車輿說其輻。<u>夫妻反目</u>者，上九體巽，為長女之陰，今九三之陽被長女閉固，不能自復，夫妻乖戾，故反目相視。<u>象曰不能正室</u>者，釋夫妻反目之義，以九三之夫不能正上九之室故反目也，此假象以喻人事也。

**六四，有孚，血去惕出，无咎。**<small>夫言血者，陽犯陰也，四乘於三，近不相得，三務於進而己隔之，將懼侵克者也，上亦惡三而能制焉，志與上合，共同斯誠，三雖逼己而不能犯，故得血去懼除保无咎也。</small>

象曰：有孚惕出，上合志也。

> - 正義曰：<u>有孚血去惕出</u>无咎者，六四居九三之上，乘陵於三，三既務進而己固之，懼三害己故有血也，畏三侵陵故惕懼也。但上九亦憎惡九三，六四與上九同志，共惡於三，三不能害己，故得其血去除，其惕出散，信能血去懼除，乃得<u>无咎</u>。<u>象曰有孚惕出上合志</u>者，釋惕出之意，所以惕出者，由己與上九同合其志，共惡於三也。

> - 注夫言至无咎也。正義曰：<u>夫言血者陽犯陰也</u>者，謂此卦言血陽犯陰也，夫者發語之端，非是緫凡之辭，故需六四云「需於血」，注云「凡稱血者，陰陽相傷也」，則稱血者非唯陽犯陰也。

**九五，有孚攣如，富以其鄰。**<small>處得尊位，不疑於二，來而不距，二牽己攣，不為專固，有孚攣如之謂也。以陽居陽，處實者也，居盛處實而不專固，富以其鄰者也。</small>

象曰：有孚攣如，不獨富也。

> - 正義曰：<u>有孚攣如</u>者，五居尊位，不疑於二，來而不距，二既牽挽而來，己又攀攣而迎接，志意合同，不有專固相逼，是有信而相牽攣也，如，語辭，非義類。<u>富以其鄰</u>者，五是陽爻即必富實，心不專固，故能用富以與其鄰，鄰謂二也。<u>象曰不獨富也</u>者，釋攣如之義，所以攀攣於二者，以其不獨自專固於富，欲分與二也。

**上九，既雨既處，尚德載，婦貞厲，月幾望，君子征凶。**<small>處小畜之極，能畜者也，陽不獲亨故既雨也，剛不能侵故既處也。體巽處上，剛不敢犯，尚德者也，為陰之長，能畜剛健，德積載者也。婦制其夫，臣制其君，雖貞近危，故曰婦貞厲也。陰之盈盛莫盛於此，故曰月幾望也。滿而又進必失其道，陰疑於陽必見戰伐，雖復君子以征必凶，故曰君子征凶。</small>

象曰：既雨既處，德積載也，君子征凶，有所疑也。<small>夫處下可以征而无咎者，唯泰也則然，坤本體下，又順而弱，不能敵剛，故可以全其類征而吉也，自此以往則其進各有難矣。夫巽雖不能若艮之善畜，猶不肯為坤之順從也，故可得少進，不可盡陵也，是以初九、九二其復則可，至於九三則輿說輻也。夫大畜者畜之極也，畜而不已，畜極則通，是以其畜之盛在於四五，至于上九道乃大行，小畜積極而後乃能畜，是以四五可以進而上九說征之輻。</small>

> - 正義曰：<u>既雨</u>既處者，九三欲進，己能固之，陰陽不通，故己得其雨也。<u>既處</u>者，三不能侵，不憂危害，故己得其處也。<u>尚德載</u>者，體巽處上，剛不敢犯，為陰之長，能畜止剛健，慕尚此德之積聚而運載也，故云尚德載也，言慕尚此道德之積載也。<u>婦貞厲</u>者，上九制九三是婦制其夫，臣制其君，雖復貞正而近危厲也。<u>月幾望</u>者，婦人之制夫，猶如月在望時盛極以敵日也，幾，辭也，已從上釋，故於此不復言也。<u>君子征凶</u>者，陰疑於陽必見戰伐，雖復君子之行而亦凶也。<u>象曰既雨既處德積載</u>者，釋既雨既處之義，言所以得既雨既處者，以上九道德積聚可以運載，使人慕尚，故云既雨既處也。<u>君子征凶有所疑</u>者，釋君子征凶之義，言所以征凶者，陰氣盛滿，被陽有所疑忌，必見戰伐，故征凶也。

> - 注處小畜至征凶。正義曰：<u>處小畜之極能畜者也</u>者，己處小畜盛極，是閉畜者也。<u>陽不獲亨故既雨也</u>者，陽若亨通則不雨也，所以卦繇辭云「小畜，亨，密雲不雨」，今九三之陽被上九所固不獲亨通，故既雨也。

> - 注夫處至征之輻。正義曰：<u>夫巽雖不能若艮之善畜</u>者，謂雖不能如大畜艮卦在上善畜下之乾也，巽雖不能如艮之善畜，故其畜小也。<u>猶不肯為坤之順從</u>者，謂猶不肯如泰卦坤在於上順從乾也。<u>故可得少進</u>者，謂初九、九二得前進也。<u>不可盡陵</u>者，九三欲陵上九，被上九所固，是不可得盡陵也。<u>畜而不已畜極則通是以其畜之盛在于四五至于上九道乃大行</u>者，此論大畜義也，大畜畜而不已謂之大畜，四爻、五爻是畜之盛極而不休已，畜極則通，四五畜道既極，至於上九无可所畜，故上九道乃大行，无所畜也。<u>小畜積極而後乃能畜</u>者，小畜之道既微，積其終極至於上九乃能畜也，謂畜九三也。<u>是以四五可以進</u>者，四雖畜初，五雖畜二，畜道既弱，故初二可以進。<u>上九說征之輻</u>者，上九畜之積極，故能說此九三征行之輻。案九三但有說輻，无征之文，而王氏言上九說征之輻者，輿之有輻可以征行，九三爻有征義，今輿輻既說則是說征之輻，因上九征凶之文，征則行也，文雖不言，於義必有。言輻者，鄭注云「謂輿下縛木，與軸相連，鉤心之木是也」，子夏傳云「輻，車劇也」。

### 履虎尾<q>☰☱兌下乾上</q>，不咥人，亨。

> - 正義曰：<u>履虎尾</u>不咥人亨者，履卦之義以六三為主，六三以陰柔履踐九二之剛，履危者也，猶如履虎尾，為危之甚。<u>不咥人亨</u>者，以六三在兌體，兌為和說而應乾剛，雖履其危而不見害，故得亨通，猶若履虎尾不見咥齧于人。此假物之象以喻人事。

彖曰：履，柔履剛也，說而應乎乾，是以履虎尾不咥人亨。<small>凡彖者言乎一卦之所以為主也，成卦之體在六三也，履虎尾者言其危也，三為履主，以柔履剛，履危者也。履虎尾而不見咥者，以其說而應乎乾也，乾，剛正之德者也，不以說行夫佞邪而以說應乎乾，宜其履虎尾不見咥而亨。</small>剛中正履帝位，而不疚光明也。<small>言五之德。</small>

> - 正義曰：<u>履柔履剛</u>者，言履卦之義是柔之履剛，六三陰爻在九二陽爻之上故云柔履剛也，履謂履踐也，此釋履卦之義。<u>說而應乎乾是以履虎尾不咥人亨</u>者，釋不咥人亨之義，六三在兌體，兌為和說，應於上九，上九在乾體，兌自和說應乎乾剛，以說應剛，无所見害，是以履踐虎尾不咥害於人而得亨通也，若以和說之行而應於陰柔則是邪佞之道，由以說應於剛故得吉也。<u>剛中正履帝位</u>者，謂九五也，以剛處中，得其正位，居九五之尊，是剛中正履帝位也。<u>而不疚光明</u>者，能以剛中而居帝位不有疚病，由德之光明故也。此二句贊明履卦德義之美，於經无所釋也。

象曰：上天下澤，履，君子以辯上下、定民志。

> - 正義曰：<u>君子以辯上下定民志</u>者，天尊在上，澤卑處下，君子法此履卦之象以分辯上下尊卑，以定正民之志意，使尊卑有序也。但此履卦名含二義，若以爻言之則在上履踐於下，六三履九二也，若以二卦上下之象言之則「履禮也」，在下以禮承事於上，此象之所言取上下二卦卑承尊之義，故云<u>上天下澤履</u>。但易含萬象，反覆取義，不可定為一體故也。

**初九，素履，往无咎。**<small>處履之初，為履之始，履道惡華，故素乃无咎。處履以素，何往不從，必獨行其願，物无犯也。</small>

象曰：素履之往，獨行願也。

> - 正義曰：<u>初九素履往无咎</u>者，處履之始而用質素，故往而无咎，若不以質素則有咎也。<u>象曰獨行願</u>者，釋素履之往，它人尚華，己獨質素，則何咎也，故獨行所願則物无犯也。

**九二，履道坦坦，幽人貞吉。**<small>履道尚謙，不憙處盈，務在致誠，惡夫外飾者也，而二以陽處陰，履於謙也，居內履中，隱顯同也，履道之美於斯為盛，故履道坦坦无險厄也，在幽而貞宜其吉。</small>

象曰：幽人貞吉，中不自亂也。

> - 正義曰：<u>履道坦坦</u>者，坦坦，平易之貌，九二以陽處陰，履於謙退，己能謙退，故履道坦坦平易无險難也。<u>幽人貞吉</u>者，既无險難，故在幽隱之人守正得吉。<u>象曰中不自亂</u>者，釋幽人貞吉，以其居中不以危險而自亂也，既能謙退幽居，何有危險自亂之事。

> - 注履道至其吉。正義曰：<u>履道尚謙</u>者，言履踐之道貴尚謙退，然後乃能踐物，履又為禮，故尚謙也。<u>居內履中隱顯同</u>者，履道尚謙，不喜處盈，然以陽處陰，尚於謙德，居內履中，以信為道，不以居外為榮處內為屈，若居在外亦能履中謙退，隱之與顯在心齊等，故曰隱顯同也。<u>在幽而貞宜其吉</u>者，以其在內卦之中故云在幽也，謙而得中是貞正也，在幽能行此正故曰宜其吉。

**六三，眇能視，跛能履，履虎尾，咥人凶，武人為于大君。**<small>居履之時，以陽處陽猶曰不謙，而況以陰居陽以柔乘剛者乎，故以此為明，眇目者也，以此為行，跛足者也，以此履危，見咥者也。志在剛健，不脩所履，欲以陵武於人，為于大君，行未能免於凶而志存于五，頑之甚也。</small>

象曰：眇能視，不足以有明也，跛能履，不足以與行也，咥人之凶，位不當也，武人為于大君，志剛也。

> - 正義曰：<u>眇能視跛能履</u>者，居履之時當須謙退，今六三以陰居陽而又失其位，以此視物，猶如眇目，自為能視，不足為明也，以此履踐，猶如跛足，自為能履，不足與之行也。<u>履虎尾咥人凶</u>者，以此履虎尾咥齧於人，所以凶也。<u>武人為于大君</u>者，行此威武加陵於人，欲自為於大君，以六三之微欲行九五之志，頑愚之甚。<u>象曰不足以有明</u>者，釋眇能視物，目既隆眇，假使能視，无多明也。<u>不足以與行</u>者，解跛能履，足既蹇跛，假使能履，行不能遠，故云不足以與行也。<u>位不當</u>者，釋咥人之凶，所以被咥見凶者，緣居位不當，謂以陰處陽也。<u>志剛</u>者，釋武人為于大君，所以陵武加人欲為大君，以其志意剛猛，以陰而處陽是志意剛也。

**九四，履虎尾，愬愬，終吉。**<small>逼近至尊，以陽承陽，處多懼之地，故曰履虎尾愬愬也。然以陽居陰，以謙為本，雖處危懼，終獲其志，故終吉也。</small>

象曰：愬愬終吉，志行也。

> - 正義曰：<u>履虎尾愬愬</u>者，逼近五之尊位，是履虎尾近其危也，以陽承陽，處嫌隙之地，故愬愬危懼也。<u>終吉</u>者，以陽居陰，意能謙退，故終得其吉也。<u>象曰志行</u>者，釋愬愬終吉，初雖愬愬，終得其吉，以謙志得行故終吉也。

**九五，夬履，貞厲。**<small>得位處尊，以剛決正，故曰夬履貞厲也。履道惡盈而五處實，是以危。</small>

象曰：夬履貞厲，位正當也。

> - 正義曰：<u>夬履</u>者，夬者決也，得位處尊，以剛決正，履道行正故夬履也。<u>貞厲</u>者，厲，危也，履道惡盈，而五以陽居尊，故危厲也。<u>象曰位正當</u>者，釋夬履貞厲之義，所以夬履貞厲者，以其位正當，處在九五之位，不得不決斷其理，不得不有其貞厲，以位居此地故也。

**上九，視履考祥，其旋元吉。**<small>禍福之祥生乎所履，處履之極，履道成矣，故可視履而考祥也。居極應說，高而不危，是其旋也，履道大成，故元吉也。</small>

象曰：元吉在上，大有慶也。

> - 正義曰：<u>視履考祥</u>者，祥謂徵祥，上九處履之極，履道已成，故視其所履之行善惡得失，考其禍福之徵祥。<u>其旋元吉</u>者，旋謂旋反也，上九處履之極，下應兌說，高而不危，是其不墜於禮而能旋反行之，禮道大成，故元吉也。<u>象曰大有慶</u>者，解元吉在上之義，既以元吉而在上九，是大有福慶也，以有福慶故在上元吉也。

### 泰<q>☷☰乾下坤上</q>，小往大來，吉，亨。

> - 正義曰：<u>小往大來吉亨</u>者，陰去故小往，陽長故大來，以此吉而亨通。此卦亨通之極而四德不具者，物既大通，多失其節，故不得以為元始而利貞也，所以象云「財成」「輔相」，故四德不具。

彖曰：泰小往大來吉亨，則是天地交而萬物通也，上下交而其志同也，內陽而外陰，內健而外順，內君子而外小人，君子道長，小人道消也。

> - 正義曰：<u>泰小往大來吉亨則是天地交而萬物通</u>者，釋此卦小往大來吉亨名為泰也，所以得名為泰者，正由天地氣交而生養萬物，物得大通故云泰也。<u>上下交而其志同</u>者，此以人事象天地之交，上謂君也，下謂臣也，君臣交好故志意和同。<u>內陽而外陰內健而外順</u>，內健則內陽，外順則外陰，內陽外陰據其象，內健外順明其性，此說泰卦之德也，陰陽言爻，健順言卦，此就卦爻釋小往大來吉亨也。<u>內君子而外小人君子道長小人道消</u>者，更就人事之中釋小往大來吉亨也。

象曰：天地交，泰，后以財成天地之道，輔相天地之宜，以左右民。<small>泰者物大通之時也，上下大通則物失其節，故財成而輔相以左右民也。</small>

> - 正義曰：<u>后以財成</u>天地之道者，由物皆通泰則上下失節，后，君也，於此之時，君當翦財成就天地之道。<u>輔相</u>天地之宜者，相，助也，當輔助天地所生之宜。<u>以左右民</u>者，左右，助也，以助養其人也。<u>天地之道</u>者，謂四時也，冬寒、夏暑、春生、秋殺之道，若氣相交通則物失其節，物失其節則冬溫、夏寒、秋生、春殺，君當財節成就，使寒暑得其常，生殺依其節，此天地自然之氣故云天地之道也。<u>天地之宜</u>者，謂天地所生之物各有其宜，若大司徒云「其動物植物」及職方云「楊州其貢宜稻麥，雍州其貢宜黍稷」，若天氣大同則所宜相反，故人君輔助天地所宜之物，各安其性得其宜，據物言之故稱宜也。此卦言后者，以不兼公卿大夫故不云君子也，兼通諸侯故不得直言先王，欲見天子諸侯俱是南面之君，故特言后也。

**初九，拔茅茹，以其彙，征吉。**<small>茅之為物，拔其根而相牽引者也，茹，相牽引之貌也，三陽同志，俱志在外，初為類首，己舉則從，若茅茹也。上順而應，不為違距，進皆得志，故以其類征吉。</small>

象曰：拔茅征吉，志在外也。

> - 正義曰：<u>拔茅茹</u>者，初九欲往於上，九二、九三皆欲上行，己去則從，而似拔茅舉其根相牽茹也。<u>以其彙</u>者，彙，類也，以類相從。<u>征吉</u>者，征，行也，上坤而順，下應於乾，己去則納，故征行而吉。<u>象曰志在外</u>者，釋拔茅征吉之義，以其三陽志意皆在於外，己行則從，而似拔茅，往行而得吉。此假外物以明義也。

**九二，包荒，用馮河，不遐遺，朋亡，得尚于中行。**<small>體健居中而用乎泰，能包含荒穢受納馮河者也。用心弘大，无所遐棄，故曰不遐遺也。无私无偏，存乎光大，故曰朋亡也。如此乃可以得尚于中行，尚猶配也，中行謂五。</small>

象曰：包荒得尚于中行，以光大也。

> - 正義曰：<u>包荒用馮河</u>者，體健居中而用乎泰，能包含荒穢之物，故云包荒也。<u>用馮河</u>者，无舟渡水，馮陵于河，是頑愚之人此九二能包含容受，故曰用馮河也。<u>不遐遺</u>者，遐，遠也，遺，棄也，用心弘大，无所踈遠棄遺於物。<u>朋亡</u>者，得中无偏，所在皆納，无私於朋黨之事，亡，无也，故云朋亡也。<u>得尚於中行</u>者，中行謂六五也，處中而行，以九二所為如此，尚，配也，得配六五之中也。<u>象曰包荒得尚于中行以光大也</u>者，釋得尚中行之義，所以包荒得配此六五之中者，以无私无偏存乎光大之道故此包荒。皆假外物以明義也。

**九三，无平不陂，无往不復，艱貞无咎，勿恤其孚，于食有福。**<small>乾本上也，坤本下也，而得泰者，降與升也，而三處天地之際將復其所處，復其所處則上守其尊，下守其卑，是故无往而不復也，无平而不陂也。處天地之將閉，平路之將陂，時將大變，世將大革，而居不失其正，動不失其應，艱而能貞，不失其義，故无咎也。信義誠著，故不恤其孚而自明也，故曰勿恤其孚于食有福也。</small>

象曰：无往不復，天地際也。<small>天地將各分復之際。</small>

> - 正義曰：<u>无平不陂</u>者，九三處天地相交之際，將各分復其所處，乾體初雖在下，今將復歸於上，坤體初雖在上，今欲復歸於下，是初始平者必將有險陂也，初始往者必將有反復也，无有平而不陂，无有往而不復者，猶若无在下者而不在上，无在上者而不歸下也。<u>艱貞无咎</u>者，己居變革之世，應有危殆，只為己居得其正，動有其應，艱難貞正乃得无咎。<u>勿恤其孚于食有福</u>者，恤，憂也，孚，信也，信義先以誠著，故不須憂其孚信也，信義自明，故於食祿之道自有福慶也。<u>象曰天地際</u>者，釋无往不復之義，而三處天地交際之處，天體將上，地體將下，故往者將復，平者將陂。

> - 注乾本至有福也。正義曰：<u>將復其所處</u>者，以泰卦乾體在下，此九三將棄三而向四，是將復其乾之上體所處也，泰卦坤體在上，此六四今將去四而歸向初，復其坤體所處也。<u>處天地之將閉平路之將陂</u>者，天將處上，地將處下，閉而不通，是天地之將閉也，所以往前通泰，路无險難，自今已後時既否閉，路有傾危，是平路之將陂也。此因三之向四是下欲上也，則上六將歸於下是上欲下也，故云復其所處也。<u>信義誠著</u>者，以九三居不失正，動不失應，是信義誠著也。<u>故不恤其孚而自明</u>者，解於食有福，以信義自明故飲食有福。

**六四，翩翩，不富以其鄰，不戒以孚。**<small>乾樂上復，坤樂下復，四處坤首，不固所居，見命則退，故曰翩翩也。坤爻皆樂下，己退則從，故不待富而用其鄰也。莫不與己同其志願，故不待戒而自孚也。</small>

象曰：翩翩不富，皆失實也，不戒以孚，中心願也。

> - 正義曰：<u>六四翩翩</u>者，四主坤首而欲下復，見命則退，故翩翩而下也。<u>不富以其鄰</u>者，以，用也，鄰謂五與上也，今己下復，眾陰悉皆從之，故不待財富而用其鄰。<u>不戒以孚</u>者，鄰皆從己，共同志願，不待戒告而自孚信以從己也。<u>象曰皆失實</u>者，解翩翩不富之義，猶眾陰皆失其本實所居之處，今既見命，翩翩樂動，不待財富並悉從之，故云皆失實也。<u>不戒以孚中心願</u>者，解不戒以孚之義，所以不待六四之戒告而六五、上六皆已孚信者，由中心皆願下復，故不待戒而自孚也。

**六五，帝乙歸妹，以祉元吉。**<small>婦人謂嫁曰歸，泰者陰陽交通之時也，女處尊位，履中居順，降身應二，感以相與，用中行願，不失其禮，帝乙歸妹誠合斯義。履順居中，行願以祉，盡夫陰陽交配之宜，故元吉也。</small>

象曰：以祉元吉，中以行願也。

> - 正義曰：<u>帝乙歸妹</u>者，女處尊位，履中居順，降身應二，感以相與，用其中情，行其志願，不失於禮，爻備斯義者唯帝乙歸嫁于妹而能然也，故作易者引此帝乙歸妹以明之也。<u>以祉元吉</u>者，履順居中，得行志願，以獲祉福，盡夫陰陽交配之道，故大吉也。<u>象曰中以行願</u>者，釋以祉元吉之義，止由中順行其志願故得福而元吉也。

> - 注<u>婦人謂嫁曰歸</u>。正義曰：「婦人謂嫁曰歸」，隱二年公羊傳文也。

**上六，城復于隍，勿用師，自邑告命，貞吝。**<small>居泰上極，各反所應，泰道將滅，上下不交，卑不上承，尊不下施，是故城復于隍，卑道崩也。勿用師，不煩攻也。自邑告命貞吝，否道已成，命不行也。</small>

象曰：城復于隍，其命亂也。

> - 正義曰：<u>城復于隍</u>者，居泰上極，各反所應，泰道將滅，上下不交，卑不上承，尊不下施，猶若城復于隍也，子夏傳云「隍是城下池也」，城之為體由基土陪扶乃得為城，今下不陪扶，城則損壞，以此崩倒，反復於隍，猶君之為體由臣之輔翼，今上下不交，臣不扶君，君道傾危，故云城復于隍，此假外象以喻人事。<u>勿用師</u>者，謂君道已傾，不煩用師也。<u>自邑告命貞吝</u>者，否道已成，物不順從，唯於自己之邑而施告命，下既不從故貞吝。<u>象曰其命亂</u>者，釋城復于隍之義，若教命不亂，臣當輔君，猶土當扶城，由其命錯亂，下不奉上，猶土不陪城，使復于隍，故云其命亂也。

> - 注<u>卑道崩也</u>。正義曰：卑道向下，不與上交，故卑之道崩壞，不承事於上也。

### 否之匪人<q>☰☷坤下乾上</q>，不利君子貞，大往小來。

> - 正義曰：<u>否之匪人</u>者，言否閉之世非是人道交通之時，故云匪人。<u>不利君子貞</u>者，由小人道長，君子道消，故不利君子為正也。陽氣往而陰氣來，故云<u>大往小來</u>。陽主生息故稱大，陰主消耗故稱小。

彖曰：否之匪人不利君子貞大往小來，則是天地不交而萬物不通也，上下不交而天下无邦也，內陰而外陽，內柔而外剛，內小人而外君子，小人道長，君子道消也。

> - 正義曰：<u>上下不交而天下无邦</u>者，與泰卦反也，泰卦云「上下交而其志同」，此應云上下不交則其志不同也，非但其志不同，上下乖隔則邦國滅亡，故變云天下无邦也。<u>內柔而外剛</u>者，欲取否塞之義，故內至柔弱外禦剛彊所以否閉，若欲取通泰之義則云「內健外順」，各隨義為文，故此云剛柔不云健順。

象曰：天地不交，否，君子以儉德辟難、不可榮以祿。

> - 正義曰：<u>君子以儉德辟難</u>者，言君子於此否塞之時以節儉為德辟其危難，不可榮華其身以居祿位。此若據諸侯公卿言之，辟其群小之難，不可重受官賞，若據王者言之，謂節儉為德，辟其陰陽厄運之難，不可重自榮華而驕逸也。

**初六，拔茅茹，以其彙，貞吉亨。**<small>居否之初，處順之始，為類之首者也，順非健也何可以征，居否之時動則入邪，三陰同道皆不可進，故茅茹以類，貞而不諂則吉亨。</small>

象曰：拔茅貞吉，志在君也。<small>志在於君，故不苟進。</small>

> - 正義曰：<u>拔茅茹</u>者，以居否之初，處順之始，未可以動，動則入邪，不敢前進，三陰皆然，猶若拔茅牽連其根相茹也，己若不進，餘皆從之，故云拔茅茹也。<u>以其彙</u>者，以其同類共皆如此。<u>貞吉亨</u>者，守正而居，志在於君，乃得吉而亨通。<u>象曰志在君</u>者，釋拔茅貞吉之義，所以居而守正者，以其志意在君，不敢懷諂苟進，故得吉亨也。此假外物以明人事。

**六二，包承，小人吉，大人否，亨。**<small>居否之世而得其位，用其至順包承於上，小人路通，內柔外剛，大人否之，其道乃亨。</small>

象曰：大人否亨，不亂群也。

> - 正義曰：<u>包承</u>者，居否之世而得其位，用其至順包承於上。<u>小人吉</u>者，否閉之時小人路通，故於小人為吉也。<u>大人否亨</u>者，若大人用此包承之德能否閉小人之吉，其道乃亨。<u>象曰大人否亨不亂群</u>者，此釋所以大人否亨之意，良由否閉小人防之以得其道，小人雖盛不亂群，故言不亂群也。

**六三，包羞。**<small>俱用小道以承其上而位不當，所以包羞也。</small>

象曰：包羞，位不當也。

> - 正義曰：<u>包羞</u>者，言群陰俱用小人之道包承於上，以失位不當，所包承之事唯羞辱也。

**九四，有命无咎，疇離祉。**<small>夫處否而不可以有命者，以所應者小人也，有命於小人則消君子之道者也，今初志在君，處乎窮下，故可以有命无咎而疇麗福也，疇謂初也。</small>

象曰：有命无咎，志行也。

> - 正義曰：<u>有命无咎</u>者，九四處否之時，其陰爻皆是小人，若有命於小人則君子道消也，今初六志在於君，守正不進，處于窮下，今九四有命命之故无咎。<u>疇離祉</u>者，疇謂疇匹，謂初六也，離，麗也，麗謂附著也，言九四命初，身既无咎，初既被命，附依祉福，言初六得福也。<u>象曰有命无咎志行</u>者，釋有命无咎之義，所以九四有命得无咎者，由初六志意得行，守正而應於上，故九四之命得无咎。

**九五，休否，大人吉，其亡其亡，繫于苞桑。**<small>居尊當位，能休否道者也，施否於小人，否之休也，唯大人而後能然，故曰大人吉也。處君子道消之時，己居尊位何可以安，故心存將危乃得固也。</small>

象曰：大人之吉，位正當也。

> - 正義曰：<u>休否</u>者，休，美也，謂能行休美之事，於否塞之時能施此否閉之道，遏絕小人，則是否之休美者也，故云休否。<u>大人吉</u>者，唯大人乃能如此而得吉也，若其凡人則不能。<u>其亡其亡</u>繫于苞桑者，在道消之世，居於尊位而遏小人，必近危難，須恆自戒慎其意，常懼其危亡，言丁寧戒慎如此也。<u>繫于苞桑</u>者，苞，本也，凡物繫于桑之苞本則牢固也，若能其亡其亡以自戒慎，則有繫于苞桑之固，无傾危也。<u>象曰大人之吉位正當</u>者，釋大人吉之義，言九五居尊得位，正所以當遏絕小人得其吉。

> - 注居尊至得固也。正義曰：<u>心存將危</u>，解其亡其亡之義，身雖安靜，心意常存將有危難，恆念其亡其亡。<u>乃得固</u>者，即繫于苞桑也，必云苞桑者取會韻之義，又桑之為物其根眾也，眾則牢固之義。

**上九，傾否，先否後喜。**<small>先傾後通故後喜也，始以傾為否，後得通乃喜。</small>

象曰：否終則傾，何可長也。

> - 正義曰：<u>傾否</u>先否後喜者，處否之極，否道已終，此上九能傾毀其否，故曰傾否也。<u>先否後喜</u>者，否道未傾之時是先否之道，否道已傾之後其事得通，故云後有喜也。<u>象曰否終則傾何可長</u>者，釋傾否之義，否道已終，通道將至，故否之終極則傾損，其否何得長久，故云何可長也。

### 同人于野<q>☰☲離下乾上</q>，亨，利涉大川，利君子貞。

> - 正義曰：<u>同人</u>，謂和同於人。<u>于野亨</u>者，野是廣遠之處，借其野名喻其廣遠。言和同於人必須寬廣，无所不同，用心无私，處非近狹，遠至于野乃得亨進，故云同人于野亨。與人同心，足以涉難，故曰<u>利涉大川</u>也。與人和同，義涉邪僻，故<u>利君子貞</u>也。此利涉大川假物象以明人事。

彖曰：同人，柔得位得中而應乎乾，曰同人。<small>二為同人之主。</small>同人曰「同人于野亨利涉大川」，乾行也。<small>所以乃能同人于野亨利涉大川，非二之所能也，是乾之所行，故特曰同人曰。</small>文明以健，中正而應，君子正也，<small>行健不以武而以文明用之，相應不以邪而以中正應之，君子正也，故曰利君子貞。</small>唯君子為能通天下之志。<small>君子以文明為德。</small>

> - 正義曰：<u>同人柔得位得中而應乎乾曰同人</u>者，此釋所以能同於人之義，柔得位得中者謂六二也，上應九五是應於乾也。<u>同人曰同人于野亨利涉大川乾行</u>者，釋同人于野亨利涉大川之義，所以能如此者由乾之所行也，言乾能行此德，非六二之所能也，故特云同人曰乃云同人于野亨，與諸卦別也。<u>文明以健</u>中正而應君子正者，此釋君子貞也，此以二象明之，故云文明以健。<u>中正而應</u>，謂六二、九五皆居中得正而又相應，是君子之正道也，故云<u>君子正</u>也。若以威武而為健，邪僻而相應，則非君子之正也。<u>唯君子為能通天下之志</u>者，此更贊明君子貞正之義，唯君子之人於同人之時能以正道通達天下之志，故利君子之貞。

> - 注所以乃能至同人曰。正義曰：<u>故特曰同人曰</u>者，謂卦之彖辭發首即疊卦名以釋其義，則以例言之，此發首應云同人于野亨，今此同人于野亨之上別云同人曰者，是其義有異，此同人卦名以六二為主，故同人卦名繫屬六二，故稱同人曰猶言同人卦曰也，「同人于野亨利涉大川」雖是同人卦下之辭，不關六二之義，故更疊同人于野亨之文乃是乾之所行也。

> - 注<u>君子以文明為德</u>。正義曰：若非君子則用威武，今卦之下體為離，故彖云「文明」，又云「唯君子能通天下之志」，是君子用文明為德也，謂文理通明也。

象曰：天與火，同人，<small>天體於上而火炎上，同人之義也。</small>君子以類族辨物。<small>君子小人各得所同。</small>

> - 正義曰：天體在上，火又炎上，取其性同，故云<u>天與火同人</u>。<u>君子以類族辨物</u>者，族，聚也，言君子法此同人以類而聚也，辨物謂分辨事物，各同其黨，使自相同，不閒雜也。

**初九，同人于門，无咎。**<small>居同人之始，為同人之首者也，无應於上，心无係吝，通夫大同，出門皆同，故曰同人于門也。出門同人，誰與為咎。</small>

象曰：出門同人，又誰咎也。

> - 正義曰：<u>同人于門</u>者，居同人之首，无應於上，心无係吝，含弘光大，和同於人，在於門外。出門皆同，故云<u>无咎</u>也。<u>象曰又誰咎</u>者，釋出門同人无咎之義，言既心无係吝，出門逢人皆同，則誰與為過咎。

**六二，同人于宗，吝。**<small>應在乎五，唯同於主，過主則否，用心褊狹，鄙吝之道。</small>

象曰：同人于宗，吝道也。

> - 正義曰：<u>同人于宗吝</u>者，係應在五而和同於人在於宗族，不能弘闊，是鄙吝之道，故<u>象云吝道也</u>。

**九三，伏戎于莽，升其高陵，三歲不興。**<small>居同人之際，履下卦之極，不能包弘上下通夫大同，物黨相分，欲乖其道，貪於所比，據上之應，其敵剛健，非力所當，故伏戎于莽，不敢顯亢也。升其高陵，望不敢進，量斯勢也，三歲不能興者也。三歲不能興則五道亦以成矣，安所行焉。</small>

象曰：伏戎于莽，敵剛也，三歲不興，安行也。<small>安，辭也。</small>

> - 正義曰：<u>伏戎于莽</u>者，九三處下卦之極，不能包弘上下通夫大同，欲下據六二上與九五相爭也，但九五剛健，九三力不能敵，故伏潛兵戎於草莽之中。<u>升其高陵三歲不興</u>者，唯升高陵以望前敵，量斯勢也，縱令更經三歲亦不能興起也。<u>象曰伏戎于莽敵剛</u>者，釋伏戎于莽之義，以其當敵九五之剛，不敢顯亢，故伏戎于莽。<u>三歲不興安行</u>者，釋三歲不興之義，雖經三歲猶不能興起也，安，語辭也，猶言何也，既三歲不興，五道亦已成矣，何可行也，故云安行也。此假外物以明人事。

> - 注居同至所行焉。正義曰：<u>不能包弘上下通夫大同</u>者，初九出門皆同，无所係著，是包弘上下通夫大同，今九三欲下據六二奪上之應，是不能包弘也。<u>物黨相分</u>者，謂同人之時物各有黨類而相分別也，二則與五相親，與三相分別也。<u>欲乖其道貪於所比據上之應</u>者，言此九三欲乖其同人之道，不以類相從，不知二之從五，直以苟貪與二之比近而欲取之，據上九五之應也。

**九四，乘其墉，弗克攻，吉。**<small>處上攻下，力能乘墉者也。履非其位，以與人爭，二自五應，三非犯己，攻三求二，尤而效之，違義傷理，眾所不與，故雖乘墉而不克也。不克則反，反則得吉也，不克乃反，其所以得吉，困而反則者也。</small>

象曰：乘其墉，義弗克也，其吉，則困而反則也。

> - 正義曰：<u>乘其墉</u>者，履非其位，與人鬭爭，與三爭二，欲攻於三，既是上體力能顯亢，故乘上高墉欲攻三也。<u>弗克攻</u>吉者，三欲求二其事已非，四又效之以求其二，違義傷理，眾所不與，雖復乘墉不能攻三也。<u>吉</u>者，既不能攻三，能反自思愆以從法則，故得吉也。此爻亦假物象也。<u>象曰乘其墉義弗克也</u>者，釋不克之義，所以乘墉攻三不能克者，以其違義，眾所不從，故云義不克也。<u>其吉則困而反則</u>者，釋其吉之義，所以得其吉者，九四則以不克困苦而反歸其法則，故得吉也。

**九五，同人先號咷而後笑，大師克相遇。**<small>彖曰「柔得位得中而應乎乾曰同人」，然則體柔居中眾之所與，執剛用直眾所未從，故近隔乎二剛未獲厥志，是以先號咷也。居中處尊，戰必克勝，故後笑也。不能使物自歸而用其強直，故必須大師克之然後相遇也。</small>

象曰：同人之先，以中直也，大師相遇，言相克也。

> - 正義曰：<u>同人先號咷</u>者，五與二應，用其剛直眾所未從，故九五共二欲相和同，九三、九四與之競二也，五未得二故志未和同於二，故先號咷也。<u>而後笑</u>者，處得尊位，戰必克勝，故後笑也。<u>大師克相遇</u>者，不能使物自歸，己用其剛直，必以大師與三四戰克乃得與二相遇。此爻假物象以明人事。<u>象曰同人之先以中直</u>者，解先號咷之意，以其用中正剛直之道物所未從，故先號咷也，但象略號咷之字，故直云同人之先以中直也。<u>大師相遇言相克</u>者，釋相遇之義，所以必用大師乃能相遇也，以其用大師與三四相伐而得克勝乃與二相遇，故言相克也。

**上九，同人于郊，无悔。**<small>郊者外之極也，處同人之時，最在於外，不獲同志而遠於內爭，故雖无悔吝，亦未得其志。</small>

象曰：同人于郊，志未得也。<small>凡處同人而不泰焉則必用師矣，不能大通則各私其黨而求利焉，楚人亡弓，不能亡楚，愛國愈甚，益為它災，是以同人不弘剛健之爻，皆至用師也。</small>

> - 正義曰：<u>同人于郊</u>者，處同人之極，最在於外，雖欲同人，人必踈己，不獲所同，其志未得。然雖陽在于外，遠於內之爭訟，故<u>无悔</u>吝也。<u>象曰同人于郊志未得</u>者，釋同人于郊之義，同人在郊境遠處，與人踈遠，和同之志猶未得也。

> - 注郊者至其志。正義曰：<u>不獲同志</u>者，若彼此在內相同則獲其同志意也，若己為郊境之人而與相同，人未親己，是不獲同志也。<u>遠于內爭</u>者，以外而同，不於室家之內，是遠于內爭也。以遠內爭故无悔吝，以在外郊故未得志也。

> - 注凡處至用師也。正義曰：<u>凡處同人而不泰焉則必用師矣</u>者，王氏注意非止上九一爻，乃緫論同人一卦之義，去初上而言，二有同宗之吝，三有伏戎之禍，四有不克之困，五有大師之患，是處同人之世，无大通之志則必用師矣。<u>楚人亡弓不能亡楚愛國愈甚益為它災</u>者，案孔子家語弟子好生篇云「楚昭王出游，亡烏號之弓，左右請求之，王曰『楚人亡弓，楚人得之，又何求焉』，孔子聞之曰『惜乎其志不大也，不曰人亡弓人得之，何必楚也』」，昭王名軫，哀六年吳伐陳，楚救陳，在城父卒，此愛國而致它災也，引此者證同人不弘皆至用師矣。

### 大有<q>☲☰乾下離上</q>，元亨。<small>不大通何由得大有乎，大有則必元亨矣。</small>

> - 正義曰：<u>大有</u>元亨者，柔處尊位，群陽並應，大能所有，故稱大有。既能大有，則其物大得亨通，故云大有<u>元亨</u>。

彖曰：大有，柔得尊位，大中而上下應之，曰大有。<small>處尊以柔，居中以大，體无二陰以分其應，上下應之，靡所不納，大有之義也。</small>其德剛健而文明，應乎天而時行，是以元亨。<small>德應於天則行不失時矣，剛健不滯，文明不犯，應天則大，時行无違，是以元亨。</small>

> - 正義曰：<u>大有柔得尊位大中而上下應之曰大有</u>者，釋此卦稱大有之義，大中者謂六五處大以中，柔處尊位是其大也，居上卦之內是其中也。<u>其德剛健而文明</u>應乎天而時行是以元亨者，釋元亨之義，剛健謂乾也，文明謂離也。<u>應乎天而時行</u>者，褚氏、莊氏云「六五應九二，九二在乾體，故云應乎天也，德應於天則行不失時」。以時而行則萬物大得亨通，故云<u>是以元亨</u>。

> - 注德應至元亨。正義曰：<u>剛健不滯</u>者，剛健則物不擁滯也。<u>文明不犯</u>者，文理明察則不犯於物也。<u>應天則大</u>者，能應於天則盛大也。<u>時行无違</u>者，以時而行，物无違也。以有此諸事故大通而元亨也。

象曰：火在天上，大有，君子以遏惡揚善、順天休命。<small>大有，包容之象也，故遏惡揚善，成物之美，順夫天德，休物之命。</small>

> - 正義曰：<u>君子以遏惡揚善</u>者，大有，包容之義，故君子象之亦當包含遏匿其惡，褒揚其善，順奉天德，休美物之性命，皆取含容之義也。不云天在火下而云<u>火在天上</u>者，天體高明，火又在上，火是照耀之物而在於天上，是光明之甚无所不照，亦是包含之義，又為揚善之理也。

**初九，无交害，匪咎，艱則无咎。**<small>以夫剛健為大有之始，不能履中滿而不溢，術斯之往，後害必至，其欲匪咎，艱則无咎也。</small>

象曰：大有初九，无交害也。

> - 正義曰：以夫剛健為大有之始，不能履中謙退，雖无交切之害，久必有凶，其欲匪咎，能自艱難其志則得无咎，故云<u>无交害匪咎艱則无咎</u>也。

> - 注以夫至无咎也。正義曰：<u>不能履中滿而不溢</u>者，以不在二位是不能履中，在大有之初是盈滿，身行剛健是溢也，故云不能履中滿而不溢。

**九二，大車以載，**<small>任重而不危。</small>有攸往，无咎。<small>健不違中，為五所任，任重不危，致遠不泥，故可以往而无咎也。</small>

象曰：大車以載，積中不敗也。

> - 正義曰：<u>大車以載</u>者，體是剛健而又居中，身被委任，其任重也，能堪受其任不有傾危，猶若大車以載物也，此假外象以喻人事。<u>有攸往</u>无咎者，堪當重任，故有所往。<u>无咎</u>者，以居失其位，嫌有凶咎，故云无咎也。<u>象曰積中不敗</u>者，釋大車以載之義，物既積聚，身有中和，堪受所積之物聚在身上，不至於敗也。

> - 注<u>任重而不危</u>。正義曰：釋大車以載之意，大車謂牛車也，載物既多故云任重，車材彊壯故不有傾危也。

**九三，公用亨于天子，小人弗克。**<small>處大有之時，居下體之極，乘剛健之上而履得其位，與五同功，威權之盛莫此過焉，公用斯位乃得通乎天子之道也。小人不克，害可待也。</small>

象曰：公用亨于天子，小人害也。

> - 正義曰：<u>公用亨于天子</u>者，九三處大有之時，居下體之極，乘剛健之上，履得其位，與五同功，五為王位，三既與之同功，則威權之盛莫盛於此，乃得通乎天子之道，故云公用亨于天子。<u>小人弗克</u>者，小人德劣，不能勝其位，必致禍害，故云小人不克也。

> - 注處大至可待也。正義曰：<u>與五同功</u>者，繫辭云「三與五同功」，此云與五同功，謂五為王位，三既能與五之同功，則威權與五相似，故云<u>威權之盛莫此過焉</u>。

**九四，匪其彭，无咎。**<small>既失其位而上近至尊之威，下比分權之臣，其為懼也可謂危矣，唯夫有聖知者乃能免斯咎也，三雖至盛，五不可舍，能辯斯數，專心承五常匪其旁則无咎矣，旁謂三也。</small>

象曰：匪其彭无咎，明辯晢也。<small>明猶才也。</small>

> - 正義曰：<u>匪其彭</u>无咎者，匪，非也，彭，旁也，謂九三在九四之旁，九四若能專心承五，非取其旁，九四言不用三也，如此乃得无咎也。既失其位，上近至尊之威，下比分權之臣，可謂危矣，能棄三歸五，故得<u>无咎</u>也。<u>象曰明辯晢也</u>者，釋匪其彭无咎之義，明猶才也，九四所以能去其旁之九三者，由九四才性辯而晢知，能斟酌事宜，故云明辯晢也。

**六五，厥孚交如，威如，吉。**<small>居尊以柔，處大以中，无私於物，上下應之，信以發志，故其孚交如也。夫不私於物，物亦公焉，不疑於物，物亦誠焉，既公且信，何難何備，不言而教行，何為而不威如。為大有之主而不以此道，吉可得乎。</small>

象曰：厥孚交如，信以發志也，威如之吉，易而无備也。

> - 正義曰：<u>六五厥孚交如</u>者，厥，其也，孚，信也，交謂交接也，如，語辭也，六五居尊以柔，處大以中，无私於物，上下應之，故其誠信物來交接，故云厥孚交如也。<u>威如</u>吉者，威，畏也，既誠且信，不言而教行，所為之處人皆畏敬，故云威如。以用此道，故得<u>吉</u>也。<u>象曰信以發志</u>者，釋厥孚交如之義，由己誠信發起其志，故上下應之與之交接也。<u>威如之吉易而无備</u>者，釋威如之吉之義，所以威如得吉者，以己不私於物，唯行簡易，无所防備，物自畏之，故云易而无備也。

**上九，自天祐之，吉无不利。**<small>大有，豐富之世也，處大有之上而不累於位，志尚乎賢者也，餘爻皆乘剛而己獨乘柔順也，五為信德而己履焉，履信之謂也。雖不能體柔而以剛乘柔，思順之義也。居豐有之世而不以物累其心，高尚其志，尚賢者也。爻有三德，盡夫助道，故繫辭具焉。</small>

象曰：大有上吉，自天祐也。

> - 正義曰：釋所以大有上九而得吉者，以有三德，從天已下悉皆祐之，故云<u>自天祐之</u>。

> - 注大有至具焉。正義曰：<u>不累於位志尚乎賢</u>者，既居豐富之時，應須以富有為累也，既居无位之地，不以富有縈心，是不繫累於位，既能清靜高絜，是慕尚賢之行也。<u>爻有三德</u>者，「五為信德而己履焉，履信之謂」是一也，「以剛乘柔，思順之義」是二也，「不以物累於心，高尚其志，尚賢者」是三也。<u>爻有三德盡夫助道</u>者，天尚祐之則无物不祐，故云盡夫助道也。

### 謙<q>☷☶艮下坤上</q>，亨，君子有終。

> - 正義曰：<u>謙</u>者，屈躬下物，先人後己，以此待物則所在皆通，故曰<u>亨</u>也。小人行謙則不能長久，唯<u>君子有終</u>也。然案謙卦之象，謙為諸行之善，是善之最極，而不言元與利貞及吉者，元是物首也，利貞是幹正也，於人既為謙退，何可為之首也？以謙下人，何以幹正於物？故不云元與利貞也，謙必獲吉，其吉可知，故不言之。凡易經之體有吉理可知而不言吉者，即此謙卦之繇及乾之九五「利見大人」，是吉理分明故不云吉也。諸卦言吉者，其義有嫌者，爻兼善惡也，若行事有善則吉乃隨之，若行事有惡則不得其吉，諸稱吉者嫌其不言故稱吉也，若坤之六五及泰之六五並以陰居尊位，若不行此事則无吉，若行此事則得其吉，故並稱「元吉」，其餘皆言吉，事亦倣此。亦有大人為吉於小人為凶，若否之九五云「休否，大人吉」是也，或有於小人為吉大人為凶，若屯之九五「小貞吉，大貞凶」及否之六二「包承，小人吉」之類是也。亦有其吉灼然而稱吉者，若大有上九「自天祐之，吉无不利」之類是也。但易之為體不可以一為例，今各隨文解之，義具諸卦之下。今謙卦之繇其吉可知也，既不云吉，何故初六、六二及九三並云吉者，謙卦是緫諸六爻，其善既大，故不須云吉也，六爻各明其義，其義有優劣，其德既小，嫌其不吉故須吉以明之也。

彖曰：謙亨，天道下濟而光明，地道卑而上行。天道虧盈而益謙，地道變盈而流謙，鬼神害盈而福謙，人道惡盈而好謙，謙尊而光，卑而不可踰，君子之終也。

> - 正義曰：<u>謙亨天道下濟而光明</u>地道卑而上行者，此釋亨義也，欲明天地上下交通，坤體在上，故言地道卑而上行也，其地道既上行，天地相對則天道下濟也，且艮為陽卦又為山，天之高明今在下體，亦是天道下濟之義也，下濟者謂降下濟生萬物也，而光明者謂三光垂耀而顯明也。<u>地道卑而上行</u>者，地體卑柔而氣上行，交通於天以生萬物也。<u>天道虧盈而益謙</u>者，從此已下廣說謙德之美以結君子能終之義也，虧謂減損，減損盈滿而增益謙退，若日中則昃，月盈則食，是虧減其盈，盈者虧減則謙者受益也。<u>地道變盈而流謙</u>者，丘陵川谷之屬高者漸下，下者益高，是改變盈者流布謙者也。<u>鬼神害盈而福謙</u>者，驕盈者被害，謙退者受福，是害盈而福謙也。<u>人道惡盈而好謙</u>者，盈溢驕慢皆以惡之，謙退恭巽悉皆好之。<u>謙尊而光卑而不可踰</u>者，尊者有謙而更光明盛大，卑謙而不可踰越是君子之終也，言君子能終其謙之善事，又獲謙之終福，故云<u>君子之終也</u>。

象曰：地中有山，謙，君子以裒多益寡、稱物平施。<small>多者用謙以為裒，少者用謙以為益，隨物而與，施不失平也。</small>

> - 正義曰：<u>裒多</u>者，君子若能用此謙道則裒益其多，言多者得謙物更裒聚，彌益多也，故云裒多，即謙尊而光也，是尊者得謙而光大也。<u>益寡</u>者，謂寡者得謙而更進益，即卑而不可踰也，是卑者得謙而更增益不可踰越也。<u>稱物平施</u>者，稱此物之多少均平而施，物之先多者而得其施也，物之先寡者而亦得其施也，故云稱物平施也。此謙卦之象以山為主，是於山為謙，於地為不謙，應言山在地中，今乃云<u>地中有山</u>者，意取多之與少皆得其益，似地中有山，以包取其物以與於人，故變其文也。

> - 注多者至不失平。正義曰：<u>多者用謙以為裒</u>者，爾雅釋詁云「裒，聚也」，於先多者，其物雖多未得積聚，以謙故益其物更多而積聚，故云多者用謙以為裒也。<u>少者用謙以為益</u>者，其物先少，今既用謙而更增益，故云用謙以為益也。<u>隨物而與</u>者，多少俱與，隨多隨少而皆與也。<u>施不失平</u>者，多者亦得施恩，少者亦得施恩，是施不失平也，言君子於下若有謙者，官之先高則增之榮秩，位之先卑亦加以爵祿，隨其官之高下考其謙之多少，皆因其多少而施與之也。

**初六，謙謙君子，用涉大川，吉。**<small>處謙之下，謙之謙者也，能體謙謙，其唯君子。用涉大難，物无害也。</small>

象曰：謙謙君子，卑以自牧也。<small>牧，養也。</small>

> - 正義曰：<u>謙謙君子</u>者，能體謙謙，唯君子者能之。以此涉難，其吉宜也。用涉大川假象言也。<u>象曰卑以自牧</u>者，牧，養也，解謙謙君子之義，恆以謙卑自養其德也。

**六二，鳴謙，貞吉。**<small>鳴者，聲名聞之謂也。得位居中，謙而正焉。</small>

象曰：鳴謙貞吉，中心得也。

> - 正義曰：<u>鳴謙</u>者，謂聲名也，二處正得中，行謙廣遠，故曰鳴謙正而得吉也。<u>象曰中心得</u>者，鳴聲中吉，以中和為心而得其所，鳴謙得中吉也。

**九三，勞謙，君子有終吉。**<small>處下體之極，履得其位，上下无陽以分其民，眾陰所宗，尊莫先焉，居謙之世何可安尊，上承下綏，勞謙匪解，是以吉也。</small>

象曰：勞謙君子，萬民服也。

> - 正義曰：<u>勞謙君子</u>者，處下體之極，履得其位，上下无陽以分其民，上承下接，勞倦於謙也，唯君子能終而得吉也。<u>象曰萬民服</u>者，釋所以勞謙之義，以上下群陰象萬民皆來歸服，事須引接故疲勞也。

**六四，无不利，撝謙。**<small>處三之上而用謙焉，則是自上下下之義也，承五而用謙順，則是上行之道也，盡乎奉上下下之道，故无不利。指撝皆謙，不違則也。</small>

象曰：无不利撝謙，不違則也。

> - 正義曰：<u>无不利</u>者，處三之上而用謙焉，則是自上下下之義，承五而用謙順，則是上行之道，盡乎奉上下下之道，故无所不利也。<u>象曰指撝皆謙不違則</u>者，釋无不利撝謙之義，所以指撝皆謙者，以不違法則動合於理，故无所不利也。

**六五，不富以其鄰，利用侵伐，无不利。**<small>居於尊位，用謙與順，故能不富而用其鄰也。以謙順而侵伐，所伐皆驕逆也。</small>

象曰：利用侵伐，征不服也。

> - 正義曰：<u>不富以其鄰</u>者，以，用也，凡人必將財物周贍鄰里乃能用之，六五居於尊位用謙與順，鄰自歸之，故不待豐富能用其鄰也。<u>利用侵伐无不利</u>者，居謙履順，必不濫罰无罪，若有驕逆不服則須伐之，以謙得眾，故利用侵伐无不利者也。

**上六，鳴謙，利用行師征邑國。**<small>最處於外，不與內政，故有名而已，志功未得也。處外而履謙順，可以征邑國而已。</small>

象曰：鳴謙，志未得也，可用行師，征邑國也。<small>夫吉凶悔吝生乎動者也，動之所起興於利者也，故「飲食必有訟，訟必有眾起」，未有居眾人之所惡為動者所害，處不競之地而為爭者所奪，是以六爻雖有失位、无應、乘剛而皆无凶咎悔吝者，以謙為主也，「謙尊而光，卑而不可踰」，信矣哉。</small>

> - 正義曰：<u>鳴謙</u>者，上六最處於外，不與內政，不能於實事而謙，但有虛名聲聞之謙，故云鳴謙。志欲立功，未能遂事，其志未得，既在外而行謙順，唯利用行師征伐外旁國邑而已，不能立功在內也。<u>象曰志未得</u>者，釋鳴謙之義也，所以但有聲鳴之謙，不能實事立功者，以其居在於外，其內立功之志猶未得也。<u>可用行師征邑國</u>者，釋行師征邑國之意，經言利用，象改利為可者，言內志雖未得，猶可在外興行軍師征國邑也。

> - 注夫吉凶至信矣哉。正義曰：<u>動之所起興於利</u>者，凡人若不見利則心无所動，今動之所以起者見利乃動，故云興於利也。<u>飲食必有訟訟必有眾起</u>者，欲明為利乃有動，動而致訟，訟則起兵，故序卦「需為飲食，飲食必有訟」，故需卦之後次訟卦也，爭訟必興兵，故訟卦之後次師卦也。

### 豫<q>☳☷坤下震上</q>，利建侯行師。

> - 正義曰：謂之<u>豫</u>者，取逸豫之義，以和順而動，動不違眾，眾皆說豫，故謂之豫也。動而眾說，故可<u>利建侯</u>也。以順而動，不加无罪，故可以<u>行師</u>也。无四德者，以逸豫之事不可以常行，時有所為也，縱恣寬暇之事不可長行以經邦訓俗，故无元亨也，逸豫非幹正之道，故不云利貞也。莊氏云「建侯即元亨也，行師即利貞也」，案屯卦「元亨利貞」之後別云「利建侯」，則建侯非元亨也，恐莊氏說非也。

彖曰：豫，剛應而志行，順以動，豫。豫順以動故天地如之，而況建侯行師乎。天地以順動故日月不過而四時不忒，聖人以順動則刑罰清而民服，豫之時義大矣哉。

> - 正義曰：<u>豫剛應而志行</u>順以動豫者，剛謂九四也，應謂初六也，既陰陽相應故志行也，此就爻明豫義。<u>順以動</u>，坤在下是順也，震在上是動也，以順而動故<u>豫</u>也，此以上下二象明豫義也。自此已上釋豫卦之理也。<u>豫順以動故天地如之而況建侯行師乎</u>者，此釋利建侯行師也，若聖人和順而動，合天地之德，故天地亦如聖人而為之也，天地尊大而遠，神之難者猶尚如之，況於封建諸侯行師征伐乎，難者既從，易者可知，若建侯能順動則人從之，行師能順動則眾從之。<u>天地以順動故日月不過而四時不忒</u>，自此以下廣明天地聖人順動之功也，若天地以順而動則日月不有過差，依其晷度，四時不有忒變，寒暑以時。<u>聖人以順動則刑罰清而民服</u>者，聖人能以理順而動則不赦有罪，不濫无辜，故刑罰清也，刑罰當理故人服也。<u>豫之時義大矣哉</u>者，歎美為豫之善，言於逸豫之時其義大矣，此歎卦也。

> - 凡言不盡意者不可煩文具說，故歎之以示情，使後生思其餘蘊，得意而忘言也。然歎卦有三體，一直歎時，如「大過之時大矣哉」之例是也，二歎時并用，如「險之時用大矣哉」之例是也，三歎時并義，「豫之時義大矣哉」之例是也。夫立卦之體各象其時，時有屯夷，事非一揆，故爻來適時有凶有吉，人之生世亦復如斯，或逢治世，或遇亂時，出處存身此道豈小，故曰大矣哉也。然時運雖多，大體不出四種者，一者治時，頤養之世是也，二者亂時，大過之世是也，三者離散之時，解緩之世是也，四者改易之時，革變之世是也，故舉此四卦之時為歎，餘皆可知。言用者謂適時之用也，雖知居時之難此事不小，而未知以何而用之耳，故坎、睽、蹇之時宜用君子，小人勿用，用險取濟，不可為常，斟酌得宜，是用時之大略，舉險難等三卦，餘從可知矣。又言義者，姤卦注云「凡言義者，不盡於所見，中有意謂者也」，是其時皆有義也，略明佚樂之世，相隨、相遇之日，隱遯、羇旅之時，凡五卦，其義不小，則餘卦亦可知也。今所歎者十二卦，足以發明大義，恢弘妙理者也。凡于彖之末歎云大哉者凡一十二卦，若豫、旅、遯、姤凡四卦皆云時義，案姤卦注云「凡言義者，不盡於所見，中有意謂」，以此言之則四卦卦各未盡其理，其中更有餘意不可盡申，故緫云義也。隨之一卦亦言義，但與四卦其文稍別，四卦皆云時義，隨卦則隨時之義者，非但其中別有義意，又取隨逐其時，故變云「隨時之義大矣哉」。睽、蹇、坎此三卦皆云時用，案睽卦注云「睽離之時，非小人之所能用」，蹇卦亦云「非小人之所能用」，此二卦言大矣哉者，則是大人能用故云大矣哉，其中更无餘義，唯大人能用，故云用不云義也。坎卦時用則與睽、蹇稍別，故注云「非用之常，用有時也」，謂坎險之事時之須用利益乃大，與睽、蹇時用文同而義異也。解之時、革之時、頤之時、大過之時，此四卦直云時，不云義與用也，案解卦注「難解之時，非治難時，故不言用，體盡於解之名，无有幽隱，故不曰義」，以此注言之，直云時者，尋卦之名則其意具盡，中閒更无餘義，故不言義，其卦名之事事已行了，不須別有所用，故解、革及頤事已行了，不須言用。唯大過稱時注云「君子有為之時」，與解、革、頤其理稍別，大過是有用之時亦直稱時者，取大過之名其意即盡，更无餘意，故直稱時不云義，又略不云用也。

象曰：雷出地奮，豫，先王以作樂崇德，殷薦之上帝，以配祖考。

> - 正義曰：案諸卦之象或云雲上于天，或云風行天上，以類言之，今此應云雷出地上，乃云<u>雷出地奮豫</u>者，雷是陽氣之聲，奮是震動之狀，雷既出地，震動萬物被陽氣而生，各皆逸豫，故曰雷出地奮豫也。<u>先王以作樂崇德</u>者，雷是鼓動，故先王法此鼓動而作樂，崇盛德業，樂以發揚盛德故也。<u>殷薦之上帝</u>者，用此殷盛之樂薦祭上帝也，象雷出地而向天也。<u>以配祖考</u>者，謂以祖考配上帝，用祖用考若周夏正郊天配靈威仰以祖后稷配也，配祀明堂五方之帝以考文王也，故云以配祖考也。

**初六，鳴豫，凶。**<small>處豫之初而特得志於上，樂過則淫，志窮則凶，豫何可鳴。</small>

象曰：初六鳴豫，志窮凶也。

> - 正義曰：<u>鳴豫</u>者，處豫之初而獨得應於四，逸豫之甚，是聲鳴于豫。但逸樂之極，過則淫荒，獨得於樂，所以<u>凶</u>也。<u>象曰初六鳴豫志窮凶</u>者，釋鳴豫之義，而初時鳴豫，後則樂志窮盡，故為凶也。

**六二，介于石，不終日，貞吉。**<small>處豫之時，得位履中，安夫貞正，不求苟豫者也，順不苟從，豫不違中，是以上交不諂，下交不瀆，明禍福之所生故不苟說，辯必然之理故不改其操介如石焉，不終日明矣。</small>

象曰：不終日貞吉，以中正也。

> - 正義曰：<u>介于石</u>者，得位履中，安夫貞正，不苟求逸豫，上交不諂，下交不瀆，知幾事之初始，明禍福之所生，不苟求逸豫，守志耿介似於石。然見幾之速，不待終竟一日，去惡修善，恆守正得吉也。<u>象曰不終日貞吉以中正</u>者，釋貞吉之義，所以見其惡事即能離去，不待終日守正吉者，以此六二居中守正，順不苟從，豫不違中，故不須待其一日終守貞吉也。

**六三，盱豫悔，遲有悔。**<small>居下體之極，處兩卦之際，履非其位，承動豫之主，若其睢盱而豫，悔亦生焉。遲而不從，豫之所疾，位非所據而以從豫，進退離悔，宜其然矣。</small>

象曰：盱豫有悔，位不當也。

> - 正義曰：<u>盱豫悔</u>者，六三履非其位，上承動豫之主，盱謂睢盱，睢盱者喜說之貌，若睢盱之求豫則悔吝也。<u>遲有悔</u>者，居豫之時，若遲停不求於豫亦有悔也。<u>象曰盱豫有悔位不當</u>者，解其盱豫有悔之義，以六三居不當位，進退不得其所，故盱豫有悔。但象載經文多從省略，經有「盱豫有悔，遲有悔」兩文具載，象唯云「盱豫有悔」不言遲者，略其文也，故直云盱豫舉其欲進，略云有悔舉其遲也。

**九四，由豫，大有得，勿疑，朋盍簪。**<small>處豫之時，居動之始，獨體陽爻，眾陰所從，莫不由之以得其豫，故曰由豫大有得也。夫不信於物，物亦疑焉，故勿疑則朋合疾也，盍，合也，簪，疾也。</small>

象曰：由豫大有得，志大行也。

> - 正義曰：<u>由豫</u>大有得者，處豫之時，居動之始，獨體陽爻，為眾陰之所從，莫不由之以得其豫，故云由豫也。<u>大有得</u>者，眾陰皆歸是大有所得。<u>勿疑朋盍簪</u>者，盍，合也，簪，疾也，若能不疑於物，以信待之，則眾陰群朋合聚而疾來也。<u>象曰由豫大有得志大行</u>者，釋由豫大得之意，眾陰既由之而豫，大有所得，是志意大行也。

**六五，貞疾，恆不死。**<small>四以剛動為豫之主，專權執制，非己所乘，故不敢與四爭權，而又居中處尊，未可得亡，是以必常至于貞疾恆不死而已。</small>

象曰：六五貞疾，乘剛也，恆不死，中未亡也。

> - 正義曰：<u>貞疾恆不死</u>者，四以剛動為豫之主，專權執制，非合己之所乘，故不敢與四專權，而又居中處尊，未可得亡滅之，是以必常至於貞疾恆得不死而已。<u>象曰六五貞疾乘剛</u>者，解貞疾之義，以乘九四之剛故正得其疾。<u>恆不死也中未亡</u>者，以其居中處尊，未可亡滅之也。

**上六，冥豫成，有渝无咎。**<small>處動豫之極，極豫盡樂，故至于冥豫成也。過豫不已，何可長乎，故必渝變然後无咎。</small>

象曰：冥豫在上，何可長也。

> - 正義曰：處動豫之極，極豫盡樂，乃至於冥昧之豫而成就也，如俾晝作夜，不能休已，滅亡在近。<u>有渝无咎</u>者，渝，變也，若能自思改變，不為冥豫，乃得无咎也。