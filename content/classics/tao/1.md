---
title: "卷之一"
subtitle: "詩四言"
date: 2022-02-19T09:15:51+08:00
lastmod: 2022-03-02
draft: false
brewing: false
weight: 1
js:
    - /js/toc.js
---


#### 停雲 <small>并序</small> {#1}

> 停雲，思親友也。罇湛新醪，園列初榮，願言不從，歎息彌襟。

靄靄停雲，濛濛時雨。八表[^1]同昏，平路伊阻。靜寄東軒，春醪獨撫。良朋悠邈，搔首延佇。

[^1]: 八表：即八方，蓋晉人常用語。

停雲靄靄，時雨濛濛。八表同昏，平陸成江。有酒有酒，閒飲東窗。願言懷人，舟車靡從。

東園之樹，枝條再榮。競用新好，以怡余情。人亦有言，日月于征。安得促席，說彼平生[^2]。

[^2]: 平生：平時。

翩翩飛鳥，息我庭柯。斂翮閒止，好聲相和。豈無他人，念子實多。願言不獲，抱恨如何。


#### 時運 <small>并序</small> {#2}

> 時運，遊暮春也。春服既成，景物斯和，偶影獨遊，欣慨交心[^3]。

[^3]: 晉書袁宏傳：遇之不能無欣，喪之不能無慨。案如詩所云，則欣遇遐景，慨喪黃唐也。

邁邁時運，穆穆良朝。襲我春服，薄言東郊。山滌餘靄，宇曖微霄。有風自南，翼彼新苗。

洋洋平澤，乃漱乃濯。邈邈遐景，載欣載矚。稱心而言，人亦易足。揮茲一觴，陶然自樂。

延目中流，悠想清沂。童冠齊業，閒詠以歸。我愛其靜，寤寐交揮。但恨殊世，邈不可追。

斯晨斯夕，言息其廬。花藥分列，林竹翳如。清琴橫床，濁酒半壺。黃唐莫逮，慨獨在余。


#### 榮木 <small>并序</small> {#3}

> 榮木[^4]，念將老也。日月推遷，已復九夏[^5]，總角聞道，白首無成。

[^4]: 古注：月令「仲夏之月木槿榮」與「日月推遷，已復九夏」應，說文「蕣，木菫，朝生暮落者」與「晨耀其華，夕已喪之」應。
[^5]: 九夏：夏之季月。

采采榮木，結根于茲。晨耀其華，夕已喪之。人生若寄，顦顇有時。靜言孔念，中心悵而。

采采榮木，于茲托根。繁華朝起，慨暮不存。貞脆由人，禍福無門。匪道曷依，匪善奚敦[^6]。

[^6]: 爾雅釋詁「敦，勉也」。

嗟予小子，禀茲固陋。徂年既流，業不增舊。志彼不舍，安此日富[^7]。我之懷矣，怛焉內疚。

[^7]: 安此日富：指安於飲酒，詩[小宛](../../shi/19/#6)「壹醉日富」。

先師遺訓，余豈之墜。四十無聞，斯不足畏。脂我名車，策我名驥。千里雖遙，孰敢不至。


#### 贈長沙公 <small>并序</small> {#4}

> 余於長沙公為族祖，同出大司馬，昭穆既遠，以為路人，經過潯陽，臨別贈此。

同源分流，人易世疏。慨然寤歎，念茲厥初。禮服遂悠，歲月眇徂。感彼行路，眷然躊躇。

於穆令族，允構斯堂。諧氣冬暄，映懷圭璋。爰采春花，載警秋霜。我曰欽哉，實宗之光。

伊余云遘，在長忘同。笑言未久，逝焉西東。遙遙三湘，滔滔九江。山川阻遠，行李[^8]時通。

[^8]: 行李：使人也。

何以寫心，貽此話言。進簣雖微，終焉為山。敬哉離人，臨路悽然。款襟或遼，音問其先。


#### 酬丁柴桑 {#5}

有客有客，爰來宦止。秉直司聰，惠于百里[^9]。飡勝如歸，聆善若始。

[^9]: 百里：一縣之所轄也，蜀志龐統傳「龐士元非百里才也」。

匪惟也諧，屢有良遊。載言載眺，以寫我憂。放歡一遇，既醉還休。實欣心期，方從我遊。


#### 答龐參軍 <small>并序</small> {#6}

> 龐為衛軍參軍，從江陵使上都，過潯陽見贈。

衡門之下，有琴有書。載彈載詠，爰得我娛。豈無他好，樂是幽居。朝為灌園，夕偃蓬廬。

人之所寶，尚或未珍。不有同愛，云胡以親。我求良友，實覯懷人。歡心孔洽，棟宇惟鄰。

伊余懷人，欣德孜孜。我有旨酒，與汝樂之。乃陳好言，乃著新詩。一日不見，如何不思。

嘉遊未斁，誓將離分。送爾于路，銜觴無欣。依依舊楚，邈邈西雲。之子之遠，良話曷聞。

昔我云別，倉庚載鳴。今也遇之，霰雪飄零。大藩[^10]有命，作使上京。豈忘宴安，王事靡寧。

[^10]: 大藩：謝晦也，時為衛軍將軍。

慘慘寒日，肅肅其風。翩彼方舟，容裔[^11]江中。勗哉征人，在始思終。敬茲良辰，以保爾躬。

[^11]: 容裔：容與，船行貌。


#### 勸農 {#7}

悠悠上古，厥初生民。傲然自足，抱朴含真。智巧既萌，資待靡因。誰其贍之，實賴哲人。

哲人伊何，時惟后稷。贍之伊何，實曰播殖。舜既躬耕，禹亦稼穡。遠若周典，八政始食。

熙熙令音，猗猗原陸。卉木繁榮，和風清穆。紛紛士女，趨時競逐。桑婦宵興，農夫野宿。

氣節易過，和澤難久。冀缺攜儷，沮溺結耦。相彼賢達，猶勤壟畝。矧伊眾庶，曳裾拱手。

民生在勤，勤則不匱。宴安自逸，歲暮奚冀。擔石不儲，飢寒交至。顧余儔列，能不懷愧。

孔耽道德，樊須[^12]是鄙。董樂琴書，田園弗履[^13]。若能超然，投迹高軌。敢不斂衽，敬讚德美。

[^12]: 樊須：樊遲，見論語子路。
[^13]: 漢書董仲舒傳：下帷讀書，三年不窺園。


#### 命子 {#8}

悠悠我祖，爰自陶唐。邈為虞賓[^14]，歷世重光。御龍勤夏，豕韋翼商。穆穆司徒，厥族以昌。

[^14]: 虞賓：堯子丹朱也。

紛紛戰國，漠漠衰周。鳳隱於林，幽人在丘。逸虬遶雲，奔鯨駭流。天集有漢，眷予愍侯[^15]。

[^15]: 史記高帝功臣表：開封愍侯陶舍，以右司馬從漢破代，封侯。

於赫愍侯，運當攀龍。撫劍風邁，顯茲武功。書誓山河，啟土開封。亹亹丞相[^16]，允迪前蹤。

[^16]: 陶青於景帝時為相。

渾渾長源，鬱鬱洪柯。群川載導，眾條載羅。時有語默，運因隆窊。在我中晉[^17]，業融長沙[^18]。

[^17]: 漢季稱東漢為中漢，此中晉所本。
[^18]: 陶侃封長沙公，追贈大司馬，謚曰桓。

桓桓長沙，伊勳伊德。天子疇[^19]我，專征南國。功遂辭歸，臨寵不忒。孰謂斯心，而近可得。

[^19]: 漢書宣帝紀「疇其爵邑」注：律，非始封，十減二，疇者等也，言不復減也。

肅矣我祖，慎終如始。直方二臺[^20]，惠和千里[^21]。於穆仁考，淡焉虛止。寄迹風雲，冥茲慍喜。

[^20]: 漢官儀，刺史治所為外臺。
[^21]: 千里：一州之所轄也。

嗟余寡陋，瞻望弗及。顧慚華鬢，負影隻立。三千之罪，無後為急。我誠念哉，呱聞爾泣。

卜云嘉日，占亦良時。名汝曰儼，字汝求思[^22]。溫恭朝夕，念茲在茲。尚想孔伋，庶其企而。

[^22]: 曲禮：勿不敬，儼若思。

厲夜生子，遽而求火[^23]。凡百有心，奚特於我。既見其生，實欲其可。人亦有言，斯情無假。

[^23]: 見莊子[天地](../../zhuang/12/)。

日居月諸，漸免於孩。福不虛至，禍亦易來。夙興夜寐，願爾斯才。爾之不才，亦已焉哉。


#### 歸鳥 {#9}

翼翼歸鳥，晨去于林。遠之八表，近憩雲岑。和風不洽，翻翮求心。顧儔相鳴，景庇清陰。

翼翼歸鳥，載翔載飛。雖不懷遊，見林情依。遇雲頡頏，相鳴而歸。遐路誠悠，性愛無遺。

翼翼歸鳥，馴林[^24]徘徊。豈思天路，欣反舊棲。雖無昔侶，眾聲每諧。日夕氣清，悠然其懷。

[^24]: 馴林：當作循林。

翼翼歸鳥，戢羽寒條。遊不曠林，宿則森標。晨風清興，好音時交。矰繳奚施，已卷安勞[^25]。

[^25]: 言已卷藏在林，不勞弋者施矰繳 `zèng zhuó`。