---
title: 寵禮第二十二
date: 2021-11-21T09:14:48+08:00
lastmod: 2022-04-09
draft: false
brewing: false
weight: 22
js:
    - /js/commentary.js
---

#### 1

元帝正會，引王丞相登御牀，王公固辭，中宗引之彌苦，王公曰：「使太陽與萬物同暉，臣下何以瞻仰？」<small>**中興書**曰元帝登尊號，百官陪位，詔王導升御坐，固辭然後止。</small>

#### 2

桓宣武嘗請參佐入宿，袁宏、伏滔相次而至，蒞名，府中復有袁參軍，彥伯疑焉，令傳教更質，傳教曰：「參軍是袁、伏之袁，復何所疑？」

#### 3

王珣、郗超並有奇才，為大司馬所眷拔，珣為主簿，超為記室參軍，超為人多鬚，珣狀短小，于時荊州為之語曰：「髯參軍，短主簿，能令公喜，能令公怒。」<small>**續晉陽秋**曰超有才能，珣有器望，並為溫所暱。</small>

#### 4

許玄度停都一月，劉尹無日不往，乃歎曰：「卿復少時不去，我成輕薄京尹。」<small>**語林**曰玄度出都，真長九日十一詣之，曰「卿尚不去，使我成薄德二千石」。</small>

#### 5

孝武在西堂會，伏滔預坐，還，下車呼其兒，<small>兒，即系也。**丘淵之文章錄**曰系，字敬魯，仕至光祿大夫。</small>語之曰：「百人高會，臨坐未得他語，先問『伏滔何在，在此不』，此故未易得，為人作父如此，何如？」

#### 6

卞範之為丹陽尹，羊孚南州暫還，往卞許，云：「下官疾動不堪坐。」卞便開帳拂褥，羊徑上大牀，入被須枕，卞回坐傾睞，移晨達莫，羊去，卞語曰：「我以第一理期卿，卿莫負我。」<small>**丘淵之文章錄**曰範之，字敬祖，濟陰冤句人，祖㟪，下邳太守，父循，尚書郎，桓玄輔政，範之遷丹陽尹，玄敗，伏誅。</small>