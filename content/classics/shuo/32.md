---
title: 讒險第三十二
date: 2021-11-21T09:18:24+08:00
lastmod: 2022-04-13
draft: false
brewing: false
weight: 32
js:
    - /js/commentary.js
---

##### 1

王平子形甚散朗，內實勁俠。<small>**鄧粲晉紀**云劉琨嘗謂澄曰「卿形雖散朗，而內勁狹，以此處世，難得其死」，澄默然無以答，後果為王敦所害，劉琨聞之曰「自取死耳」。</small>

##### 2

袁悅有口才，能短長說，亦有精理，始作謝玄參軍，頗被禮遇，後丁艱，服除還都，唯齎戰國策而已，語人曰：「少年時讀論語、老子，又看莊、易，此皆是病痛事，當何所益邪？天下要物，正有戰國策。」既下，說司馬孝文王，大見親待，幾亂機軸，俄而見誅。<small>**袁氏譜**曰悅，字元禮，陳郡陽夏人，父朗，給事中，仕至驃騎咨議，太元中，悅有寵於會稽王，每勸專覽朝權，王頗納其言，王恭聞其說，言於孝武，乃託以它罪，殺悅於市中，既而朋黨同異之聲，播於朝野矣。</small>

##### 3

孝武甚親敬王國寶、王雅，<small>**雅別傳**曰雅，字茂建，東海沂人，少知名。**晉安帝紀**曰雅之為侍中，孝武甚信而重之，王珣、王恭特以地望見禮，至於親幸，莫及雅者，上每置酒燕集，或召雅未至，上不先舉觴，時議謂珣、恭宜傅東宮，而雅以寵幸，超授太傅、尚書左僕射。</small>雅薦王珣於帝，帝欲見之，嘗夜與國寶、雅相對，帝微有酒色，令喚珣，垂至，已聞卒傳聲，國寶自知才出珣下，恐傾奪其寵，因曰：「王珣當今名流，陛下不宜有酒色見之，自可別詔召也。」帝然其言，心以為忠，遂不見珣。

##### 4

王緒數讒殷荊州於王國寶，殷甚患之，求術於王東亭，曰：「卿但數詣王緒，往輒屏人，因論它事，如此則二王之好離矣。」殷從之，國寶見王緒問曰：「比與仲堪屏人何所道？」緒云：「故是常往來，無它所論。」國寶謂緒於己有隱，果情好日疎，讒言以息。<small>**按**國寶得寵於會稽王，由緒獲進，同惡相求，有如市賈，終至誅夷，曾不攜貳，豈有仲堪微間而成離隟。</small>