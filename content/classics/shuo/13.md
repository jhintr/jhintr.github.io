---
title: 豪爽第十三
date: 2021-11-21T09:05:47+08:00
lastmod: 2022-04-08
draft: false
brewing: false
weight: 13
js:
    - /js/commentary.js
---

#### 1

王大將軍年少時，舊有田舍名，語音亦楚，武帝喚時賢共言伎蓺事，人皆多有所知，唯王都無所關，意色殊惡，自言知打鼓吹，帝令取鼓與之，於坐振袖而起，揚槌奮擊，音節諧捷，神氣豪上，傍若無人，舉坐歎其雄爽。<small>或曰敦嘗坐武昌釣臺，聞行船打鼓，嗟稱其能，俄而一槌小異，敦以扇柄撞几曰「可恨」，應侍側曰「不然，此是回颿槌」，使視之，云「船人入夾口」，應知鼓又善於敦也。</small>

#### 2

王處仲世許高尚之目，嘗荒恣於色，體為之敝，左右諫之，處仲曰：「吾乃不覺爾，如此者，甚易耳。」乃開後閤，驅諸婢妾數十人出路，任其所之，時人歎焉。<small>**鄧粲晉紀**曰敦性簡脫，口不言財，其存尚如此。</small>

#### 3

王大將軍自目「高朗疎率，學通左氏」。<small>**晉陽秋**曰敦少稱高率通朗，有鑒裁。</small>

#### 4

王處仲每酒後輒詠「老驥伏櫪，志在千里，烈士暮年，壯心不已」，<small>魏武帝樂府詩。</small>以如意打唾壺，壺口盡缺。

#### 5

晉明帝欲起池臺，元帝不許，帝時為太子，好養武士，一夕中作池，比曉便成，今太子西池是也。<small>**丹陽記**曰西池，孫登所創，吳史所稱西苑也，明帝修復之耳。</small>

#### 6

王大將軍始欲下都更分樹置，先遣參軍告朝廷，諷旨時賢，祖車騎尚未鎮壽春，瞋目厲聲語使人曰：「卿語阿黑，<small>敦小字也。</small>何敢不遜！催攝面去，須臾不爾，我將三千兵槊腳令上。」王聞之而止。

#### 7

庾穉恭既常有中原之志，文康時，權重未在己，及季堅作相，忌兵畏禍，與穉恭歷同異者久之，乃果行，傾荊漢之力，窮舟車之勢，師次于襄陽，<small>**漢晉春秋**曰翼風儀美劭，才能豐贍，少有經緯大略，及繼兄亮居方州之任，有匡維內外、埽蕩群凶之志，是時，杜乂、殷浩諸人盛名冠世，翼未之貴也，常曰「此輩宜束之高閣，俟天下清定，然後議其所任耳」，其意氣如此，唯與桓溫友善，相期以寧濟宇宙之事，初，翼輒發所部奴及車馬萬數，率大軍入沔，將謀伐狄，遂次于襄陽。**翼別傳**曰翼為荊州，雅有正志，每以門地威重，兄弟寵授，不陳力竭誠，何以報國，雖蜀阻險塞，胡負凶力，然皆無道酷虐，易可乘滅，當此時，不能掃除二寇，以復王業，非丈夫也，於是徵役三州，悉其帑實，成眾五萬，兼率荒附，治戎大舉，直指魏趙，軍次襄陽，耀威漢北也。</small>大會參佐，陳其旌甲，親授弧矢曰：「我之此行，若此射矣。」遂三起三疊，徒眾屬目，其氣十倍。

#### 8

桓宣武平蜀，集參僚置酒於李勢殿，巴蜀縉紳莫不來萃，桓既素有雄情爽氣，加爾日音調英發，敘古今成敗由人、存亡繫才，其狀磊落，一坐歎賞，既散，諸人追味餘言，于時尋陽周馥曰：「恨卿輩不見王大將軍。」<small>**中興書**曰馥，周撫孫也，字濟隱，有將略，曾作敦掾。</small>

#### 9

桓公讀高士傳，至於陵仲子，便擲去曰：「誰能作此溪刻自處？」<small>**皇甫謐高士傳**曰陳仲子，字子終，齊人，兄戴相齊，食祿萬鍾，仲子以兄祿為不義，乃適楚，居於陵，曾乏糧三日，匍匐而食井李之實，三咽而後能視，身自織屨，令妻擗纑，以易衣食，嘗歸省母，有饋其兄生鵝者，仲子嚬顣曰「惡用此鶂鶂為哉」，後母殺鵝，仲子不知而食之，兄自外入曰「鶂鶂肉邪」，仲子出門，哇而吐之，楚王聞其名，聘以為相，乃夫婦逃去，為人灌園。</small>

#### 10

桓石虔，司空豁之長庶也，<small>**豁別傳**曰豁，字朗子，溫之弟，累遷荊州刺史，贈司空。</small>小字鎮惡，年十七八未被舉，而童隸已呼為鎮惡郎，嘗住宣武齋頭，從征枋頭，車騎沖沒陳，左右莫能先救，宣武謂曰：「汝叔落賊，汝知不？」石虔聞，氣甚奮，命朱辟為副，策馬於數萬眾中，莫有抗者，徑致沖還，三軍歎服，河朔後以其名斷瘧。<small>**中興書**曰石虔有才幹，有史學，累有戰功，仕至豫州刺史，贈後軍將軍。</small>

#### 11

陳林道在西岸，<small>**晉陽秋**曰逵為西中郎將，領淮南太守，戍歷陽。</small>都下諸人共要至牛渚會，陳理既佳，人欲共言折，陳以如意拄頰，望雞籠山，歎曰：「孫伯符志業不遂。」<small>**吳錄**曰長沙桓王諱策，字伯符，吳郡富春人，少有雄姿風氣，年十九而襲業，眾號孫郎，平定江東，為許貢客射破其面，引鏡自照，謂左右曰「面如此，豈可復立功乎」，乃謂張昭曰「中國方亂，夫以吳越之眾、三江之固，足以觀成敗，公等善相吾弟」，呼大皇帝，授以印綬曰「舉江東之眾，決機於兩陳之間，卿不如我，任賢使能，各盡其心，我不如卿，慎勿北渡」，語畢而薨，年二十有六。</small>於是竟坐不得談。

#### 12

王司州在謝公坐，詠「入不言兮出不辭，乘回風兮載雲旗」，<small>離騷九歌少司命之辭。</small>語人云：「當爾時，覺一坐無人。」

#### 13

桓玄西下，入石頭，外白「司馬梁王奔叛」，<small>**續晉陽秋**曰梁王珍之，字景度。**中興書**曰初，桓玄篡位，國人有孔璞者，奉珍之奔尋陽，義旗既興，歸朝廷，仕至太常卿，以罪誅。</small>玄時事形已濟，在平乘上笳鼓並作，直高詠云：「簫管有遺音，梁王安在哉？」<small>阮籍詠懷詩也。</small>