---
title: 容止第十四
date: 2021-11-21T09:06:18+08:00
lastmod: 2022-04-08
draft: false
brewing: false
weight: 14
js:
    - /js/commentary.js
---

#### 1

魏武將見匈奴使，自以形陋，不足雄遠國，<small>**魏氏春秋**曰武王姿貌短小，而神明英發。</small>使崔季珪代，帝自捉刀立牀頭，既畢，令間諜問曰：「魏王何如？」匈奴使答曰：「魏王雅望非常，<small>**魏志**曰崔琰，字季珪，清河東武城人，聲姿高暢，眉目疏朗，鬚長四尺，甚有威重。</small>然牀頭捉刀人，此乃英雄也。」魏武聞之，追殺此使。

#### 2

何平叔美姿儀，面至白，魏明帝疑其傅粉，正夏月，與熱湯餅，既噉，大汗出，以朱衣自拭，色轉皎然。<small>**魏略**曰晏性自喜，動靜粉帛不去手，行步顧影。**按**此言則晏之妖麗，本資外飾，且晏養自宮中，與帝相長，豈復疑其形姿，待騐而明也。</small>

#### 3

魏明帝使后弟毛曾與夏侯玄共坐，時人謂「蒹葭倚玉樹」。<small>**魏志**曰玄為黃門侍郎，與毛曾並坐，玄甚恥之，曾說形於色，明帝恨之，左遷玄為羽林監。</small>

#### 4

時人目「夏侯太初朗朗如日月之入懷，李安國頹唐如玉山之將崩」。<small>**魏略**曰李豐，字安國，衛尉李義子也，識別人物，海內注意，明帝得吳降人，問江東聞中國名士為誰，以安國對之，是時豐為黃門郎，改名宣，上問安國所在，左右公卿即具以豐對，上曰「豐名乃被於吳越邪」，仕至中書令，為晉王所誅。</small>

#### 5

嵇康身長七尺八寸，風姿特秀，<small>**康別傳**曰康長七尺八寸，偉容色，土木形骸，不加飾厲，而龍章鳳姿，天質自然，正爾在群形之中，便自知非常之器。</small>見者歎曰：「蕭蕭肅肅，爽朗清舉。」或云：「肅肅如松下風，高而徐引。」山公曰：「嵇叔夜之為人也，巖巖若孤松之獨立，其醉也，傀俄若玉山之將崩。」

#### 6

裴令公目王安豐：「眼爛爛如巖下電。」<small>王戎形狀短小，而目甚清炤，視日不眩。</small>

#### 7

潘岳妙有姿容，好神情，<small>**岳別傳**曰岳姿容甚美，風儀閒暢。</small>少時挾彈出洛陽道，婦人遇者，莫不連手共縈之，左太沖絕醜，<small>**續文章志**曰思貌醜顇，不持儀飾。</small>亦復效岳遊遨，於是群嫗齊共亂唾之，委頓而返。<small>**語林**曰安仁至美，每行，老嫗以果擲之，滿車，張孟陽至醜，每行，小兒以瓦石投之，亦滿車。二說不同。</small>

#### 8

王夷甫容貌整麗，妙於談玄，恆捉白玉柄麈尾，與手都無分別。

#### 9

潘安仁、夏侯湛並有美容，喜同行，時人謂之「連璧」。<small>**八王故事**曰岳與湛著契，故好同遊。</small>

#### 10

裴令公有儁容姿，一旦有疾至困，惠帝使王夷甫往看，裴方向壁臥，聞王使至，強回視之，王出語人曰：「雙目閃閃，若巖下電，精神挺動，體中故小惡。」<small>**名士傳**曰楷病困，詔遣黃門郎王夷甫省之，楷回眸屬夷甫云「竟未相識」，夷甫還，亦歎其神儁。</small>

#### 11

有人語王戎曰：「嵇延祖卓卓如野鶴之在雞群。」答曰：「君未見其父耳。」<small>康已見上。</small>

#### 12

裴令公有儁容儀，脫冠冕，粗服亂頭皆好，時人以為「玉人」，見者曰：「見裴叔則如玉山上行，光映照人。」

#### 13

劉伶身長六尺，貌甚醜顇，而悠悠忽忽，土木形骸。<small>**梁祚魏國統**曰劉伶，字伯倫，形貌醜陋，身長六尺，然肆意放蕩，悠焉獨暢，自得一時，常以宇宙為狹。</small>

#### 14

驃騎王武子是衛玠之舅，儁爽有風姿，見玠輒歎曰：「珠玉在側，覺我形穢。」<small>**玠別傳**曰驃騎王濟，玠之舅也，嘗與同遊，語人曰「昨日吾與外生共坐，若明珠之在側，朗然來照人」。</small>

#### 15

有人詣王太尉，遇安豐、大將軍、丞相在坐，往別屋，見季胤、平子，<small>**石崇金谷詩敘**曰王詡，字季胤，琅邪人。**王氏譜**曰詡，夷甫弟也，仕至脩武令。</small>還，語人曰：「今日之行，觸目見琳琅珠玉。」

#### 16

王丞相見衛洗馬曰：「居然有羸形，雖復終日調暢，若不堪羅綺。」<small>**玠別傳**曰玠素抱羸疾。**西京賦**曰始徐進而羸形，似不勝乎羅綺。</small>

#### 17

王大將軍稱太尉：「處眾人中，似珠玉在瓦石間。」

#### 18

庾子嵩長不滿七尺，腰帶十圍，頹然自放。

#### 19

衛玠從豫章至下都，人久聞其名，觀者如堵牆，玠先有羸疾，體不堪勞，遂成病而死，時人謂「看殺衛玠」。<small>**玠別傳**曰玠在群伍之中，寔有異人之望，齠齔時，乘白羊車於洛陽市上，咸曰「誰家璧人」，於是家門州黨號為「璧人」。**按**永嘉流人名曰「玠以永嘉六年五月六日至豫章，其年六月二十日卒」，此則玠之南度豫章四十五日，豈暇至下都而亡乎？且諸書皆云玠亡在豫章，而不云在下都也。</small>

#### 20

周伯仁道桓茂倫：「嶔崎歷落，可笑人。」或云謝幼輿言。

#### 21

周侯說王長史父：<small>**王氏譜**曰訥，字文淵，太原人，祖默，尚書，父祐，散騎常侍，訥始過江，仕至新淦令。</small>「形貌既偉，雅懷有槩，保而用之，可作諸許物也。」

#### 22

祖士少見衛君長云：「此人有旄杖下形。」

#### 23

石頭事故，朝廷傾覆，<small>**晉陽秋**曰蘇峻自姑孰至于石頭，逼遷天子，峻以倉屋為宮，使人守衛。**靈鬼志謠徵**曰明帝末有謠歌「側側力，放馬出山側，大馬死，小馬餓」，後峻遷帝於石頭，御膳不具。</small>溫忠武與庾文康投陶公求救，陶公云：「肅祖顧命不見及，且蘇峻作亂，釁由諸庾，誅其兄弟，不足以謝天下。」<small>**徐廣晉紀**曰肅祖遺詔，庾亮、王導輔幼主而進大臣官，陶侃、祖約不在其例，侃、約疑亮寢遺詔也。**中興書**曰初，庾亮欲徵蘇峻，卞壼不許，溫嶠及三吳欲起兵衛帝室，亮不聽，下制曰「妄起兵者誅」，故峻得作亂京邑也。</small>于時庾在溫船後聞之，憂怖無計，別日，溫勸庾見陶，庾猶豫未能往，溫曰：「溪狗我所悉，卿但見之，必無憂也。」庾風姿神貌，陶一見便改觀，談宴竟日，愛重頓至。

#### 24

庾太尉在武昌，秋夜氣佳景清，佐吏殷浩、王胡之之徒登南樓理詠，音調始遒，聞函道中有屐聲甚厲，定是庾公，俄而率左右十許人步來，諸賢欲起避之，公徐云：「諸君少住，老子於此處興復不淺。」因便據胡牀，與諸人詠謔，竟坐甚得任樂，後王逸少下，與丞相言及此事，丞相曰：「元規爾時風範，不得不小穨。」右軍答曰：「唯丘壑獨存。」<small>**孫綽庾亮碑文**曰公雅好所託，常在塵垢之外，雖柔心應世，蠖屈其迹，而方寸湛然，固以玄對山水。</small>

#### 25

王敬豫有美形，問訊王公，王公撫其肩曰：「阿奴，恨才不稱！」又云：「敬豫事事似王公。」<small>**語林**曰謝公云「小時在殿廷會見丞相，便覺清風來拂人」。</small>

#### 26

王右軍見杜弘治，歎曰：「面如凝脂，眼如點漆，此神仙中人。」<small>**江左名士傳**曰永和中，劉真長、謝仁祖共商略中朝人士，或曰「杜弘治清標令上，為後來之美，又面如凝脂，眼如點漆，粗可得方諸衛玠」。</small>時人有稱王長史形者，蔡公曰：「恨諸人不見杜弘治耳。」

#### 27

劉尹道桓公：「鬢如反猬皮，眉如紫石稜，自是孫仲謀、司馬宣王一流人。」<small>**宋明帝文章志**曰溫為溫嶠所賞，故名溫。**吳志**曰孫權，字仲謀，策弟也，漢使者劉琬語人曰「吾觀孫氏兄弟，雖並有才秀明達，皆祿祚不終，唯中弟孝廉，形貌魁偉，骨體不恆，有大貴之表」。**晉陽秋**曰宣王天姿傑邁，有英雄之略。</small>

#### 28

王敬倫風姿似父，作侍中，加授桓公公服，從大門入，桓公望之曰：「大奴固自有鳳毛。」<small>大奴，[王劭](../06/#26)也，已見。**中興書**曰劭美姿容，持儀也。</small>

#### 29

林公道王長史：「斂衿作一來，何其軒軒韶舉。」<small>**語林**曰王仲祖有好儀形，每覽鏡自照，曰「王文開那生如馨兒」，時人謂之達也。</small>

#### 30

時人目王右軍：「飄如遊雲，矯若驚龍。」

#### 31

王長史嘗病，親疏不通，林公來，守門人遽啓之曰：「一異人在門，不敢不啓。」王笑曰：「此必林公。」<small>**按**語林曰「諸人嘗要阮光祿共詣林公，阮曰『欲聞其言，惡見其面』」，此則林公之形，信當醜異。</small>

#### 32

或以方謝仁祖不乃重者，桓大司馬曰：「諸君莫輕道，仁祖企腳北窻下彈琵琶，故自有天際真人想。」<small>**晉陽秋**曰尚善音樂。**裴子**云丞相嘗曰「堅石挈腳枕琵琶，有天際想」。堅石，尚小名。</small>

#### 33

王長史為中書郎，往敬和許，<small>敬和，[王洽](../08/#114)，已見。</small>爾時積雪，長史從門外下車，步入尚書省，敬和遙望，歎曰：「此不復似世中人。」

#### 34

簡文作相王時，與謝公共詣桓宣武，王珣先在內，桓語王：「卿嘗欲見相王，可住帳裏。」二客既去，桓謂王曰：「定何如？」王曰：「相王作輔，自然湛若神君，<small>**續晉陽秋**曰帝美風姿，舉止端詳。</small>公亦萬夫之望，不然，僕射何得自沒？」<small>僕射，謝安。</small>

#### 35

海西時，諸公每朝，朝堂猶暗，唯會稽王來，軒軒如朝霞舉。

#### 36

謝車騎道謝公：「遊肆復無乃高唱，但恭坐捻鼻顧睞，便自有寢處山澤間儀。」

#### 37

謝公云：「見林公雙眼，黯黯明黑。」孫興公：「見林公稜稜露其爽。」

#### 38

庾長仁與諸弟入吳，欲住亭中宿，諸弟先上，見群小滿屋，都無相避意，長仁曰：「我試觀之。」乃策杖將一小兒，始入門，諸客望其神姿，一時退匿。<small>[長仁](../08/#89)已見。一說是庾亮。</small>

#### 39

有人歎王恭形茂者，云：「濯濯如春月柳。」