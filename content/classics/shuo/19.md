---
title: 賢媛第十九
date: 2021-11-21T09:08:46+08:00
lastmod: 2022-04-09
draft: false
brewing: false
weight: 19
js:
    - /js/commentary.js
---

##### 1

陳嬰者，東陽人，少脩德行，著稱鄉黨，秦末大亂，東陽人欲奉嬰為主，母曰：「不可！自我為汝家婦，少見貧賤，一旦富貴，不祥，不如以兵屬人，事成，少受其利，不成，禍有所歸。」<small>**史記**曰嬰故東陽令史，居縣素信，為長者，東陽人欲立長，乃請嬰，嬰母諫之，乃以兵屬項梁，梁以嬰為上柱國。</small>

##### 2

漢元帝宮人既多，乃令畫工圖之，欲有呼者，輒披圖召之，其中常者，皆行貨賂，王明君姿容甚麗，志不苟求，工遂毀為其狀，後匈奴來和，求美女於漢帝，帝以明君充行，既召見而惜之，但名字已去，不欲中改，於是遂行。<small>**漢書匈奴傳**曰竟寧元年，呼韓邪單于來朝，自言願壻漢氏以自親，元帝以後宮良家子王嬙字明君賜之，單于懽喜，上書願保塞。**文穎**曰昭君本蜀郡秭歸人也。**琴操**曰王昭君者，齊國王穰女也，年十七，儀形絕麗，以節聞國中，長者求之者，王皆不許，乃獻漢元帝，帝造次不能別房帷，昭君恚怒之，會單于遣使，帝令宮人裝出，使者請一女，帝乃謂宮中曰「欲至單于者起」，昭君喟然越席而起，帝視之，大驚悔，是時使者並見，不得止，乃賜單于，單于大說，獻諸珍物，昭君有子曰世違，單于死，世違繼立，凡為胡者，父死妻母，昭君問世違曰「汝為漢也、為胡也」，世違曰「欲為胡耳」，昭君乃吞藥自殺。**石季倫**曰昭以觸文帝諱，故改為明。</small>

##### 3

漢成帝幸趙飛燕，飛燕讒班婕妤祝詛，於是考問，辭曰：「妾聞死生有命，富貴在天，脩善尚不蒙福，為邪欲以何望？若鬼神有知，不受邪佞之訴，若其無知，訴之何益？故不為也。」<small>**漢書外戚傳**曰成帝趙皇后，本長安宮人，初生，父母不舉，三日不死，乃收養之，及壯，屬陽阿主家學歌舞，號曰飛燕，帝微行過主，見而說之，召入宮，大得幸，立為后。班婕妤者，雁門人，成帝初選入宮，大得幸，立為婕妤，帝遊後庭，嘗欲與同輦，婕妤辭之，趙飛燕譖許皇后及婕妤，婕妤對有辭致，上憐之，賜黃金百斤，飛燕嬌妒，婕妤恐見危中，求供養太后於長信宮，帝崩，婕妤充奉園陵，薨，葬園中。</small>

##### 4

魏武帝崩，文帝悉取武帝宮人自侍，及帝病困，卞后出看疾，太后入戶，見直侍並是昔日所愛幸者，太后問：「何時來邪？」云：「正伏魄時過。」因不復前而歎曰：「狗鼠不食汝餘，死故應爾。」至山陵，亦竟不臨。<small>**魏書**曰武宣卞皇后，琅邪開陽人，以漢延熹三年生齊郡白亭，有黃氣滿室移日，父敬侯怪之，以問卜者王越，越曰「此吉祥也」，年二十，太祖納於譙，性約儉，不尚華麗，有母儀德行。</small>

##### 5

趙母嫁女，女臨去，敕之曰：「慎勿為好。」女曰：「不為好，可為惡邪？」母曰：「好尚不可為，其況惡乎？」<small>**列女傳**曰趙姬者，桐鄉令東郡虞韙妻，潁川趙氏女也，才敏多覽，韙既沒，文皇帝敬其文才，詔入宮省，上欲自征公孫淵，姬上疏以諫，作列女傳解，號趙母注，賦數十萬言，赤烏六年卒。**淮南子**曰人有嫁其女而教之者，曰「爾為善，善人疾之」，對曰「然則當為不善乎」，曰「善尚不可為，而況不善乎」。**景獻羊皇后**曰此言雖鄙，可以命世人。</small>

##### 6

許允婦是阮衛尉女、德如妹，<small>**魏略**曰允，字士宗，高陽人，少與清河崔贊俱發名於冀州，仕至領軍將軍。**陳留志名**曰阮共，字伯彥，尉氏人，清真守道，動以禮讓，仕魏，至衛尉卿，少子侃，字德如，有俊才，而飭以名理，風儀雅潤，與嵇康為友，仕至河內太守。</small>奇醜，交禮竟，允無復入理，家人深以為憂，會允有客至，婦令婢視之，還，答曰：「是桓郎。」桓郎者，桓範也，<small>**魏略**曰範，字允明，沛郡人，仕至大司農，為宣王所誅。</small>婦云：「無憂，桓必勸入。」桓果語許云：「阮家既嫁醜女與卿，故當有意，卿宜察之。」許便回入內，既見婦，即欲出，婦料其此出無復入理，便捉裾停之，許因謂曰：「婦有四德，卿有其幾？」<small>**周禮**九嬪掌婦學之法，以教九御，婦德、婦言、婦容、婦功。**鄭注**曰德謂貞順，言謂辭令，容謂婉娩，功謂絲枲。</small>婦曰：「新婦所乏唯容爾，然士有百行，君有幾？」許云：「皆備。」婦曰：「夫百行以德為首，君好色不好德，何謂皆備？」允有慚色，遂相敬重。

##### 7

許允為吏部郎，多用其鄉里，魏明帝遣虎賁收之，其婦出誡允曰：「明主可以理奪，難以情求。」既至，帝覈問之，允對曰：「『舉爾所知』，臣之鄉人，臣所知也，陛下檢校為稱職與不，若不稱職，臣受其罪。」既檢校，皆官得其人，於是乃釋，允衣服敗壞，詔賜新衣。初，允被收，舉家號哭，阮新婦自若，云：「勿憂，尋還。」作粟粥待，頃之，允至。<small>**魏氏春秋**曰初，允為吏部，選遷郡守，明帝疑其所用非次，將加其罪，允妻阮氏跣出，謂曰「明主可以理奪，不可以情求」，允頷之而入，帝怒詰之，允對曰「某郡太守雖限滿，文書先至，年限在後，日限在前」，帝前取事視之，乃釋然，遣出，望其衣敗，曰「清吏也」。</small>

##### 8

許允為晉景王所誅，門生走入告其婦，婦正在機中，神色不變，曰：「蚤知爾耳。」<small>**魏志**曰初，領軍與夏侯玄、李豐親善，有詐作尺一詔書，以玄為大將軍，允為太尉，共錄尚書事，無何，有人天未明乘馬以詔版付允門吏，曰「有詔」，因便驅走，允投書燒之，不以關呈景王。**魏略**曰明年，李豐被收，允欲往見大將軍，已出門，允回遑不定，中道還取袴，大將軍聞而怪之曰「我自收李豐，士大夫何為悤悤乎」，會鎮北將軍劉靜卒，以允代靜，大將軍與允書曰「鎮北雖少事，而都典一方，念足下震華鼓，建朱節，歷本州，此所謂著繡晝行也」，會有司奏允前擅以廚錢穀，乞諸俳及其官屬，減死徙邊，道死。**魏氏春秋**曰允之為鎮北，喜謂其妻曰「吾知免矣」，妻曰「禍見於此，何免之有」。**晉諸公贊**曰允有正情，與文帝不平，遂幽殺之。**婦人集**載阮氏與允書，陳允禍患所起，辭甚酸愴，文多不錄。</small>門人欲藏其兒，婦曰：「無豫諸兒事。」後徙居墓所，景王遣鍾會看之，若才流及父，當收，兒以咨母，母曰：「汝等雖佳，才具不多，率胸懷與語，便無所憂，不須極哀，會止便止，又可少問朝事。」兒從之，會反以狀對，卒免。<small>**世語**曰允二子，奇，字子太，猛，字子豹，並有治理。**晉諸公贊**曰奇，泰始中為太常丞，世祖嘗祠廟，奇應行事，朝廷以奇受害之門，不令接近，出為長史，世祖下詔，述允宿望，又稱奇才，擢為尚書祠部郎，猛禮學儒博，加有才識，為幽州刺史。</small>

##### 9

王公淵娶諸葛誕女，入室，言語始交，王謂婦曰：「新婦神色卑下，殊不似公休。」婦曰：「大丈夫不能仿佛彥雲，而令婦人比蹤英傑。」<small>**魏氏春秋**曰王廣，字公淵，王淩子也，有風量才學，名重當世，與傅嘏等論才性同異，行於世。**魏志**曰廣有志尚學行，淩誅，并死。臣謂王廣名士，豈以妻父為戲，此言非也。</small>

##### 10

王經少貧苦，仕至二千石，母語之曰：「汝本寒家子，仕至二千石，此可以止乎？」經不能用，為尚書，助魏，不忠於晉，被收，涕泣辭母曰：「不從母敕，以至今日。」母都無慽容，語之曰：「為子則孝，為臣則忠，有孝有忠，何負吾邪？」<small>**世語**曰經，字彥偉，清河人，高貴鄉公之難，王沈、王業馳告文王，經以正直不出，因沈、業申意，後誅經及其母。**晉諸公贊**曰沈、業將出，呼經，不從，曰「吾子行矣」。**漢晉春秋**曰初，曹髦將自討司馬昭，經諫曰「昔魯昭不忍季氏，敗走失國，為天下笑，今權在其門久矣，朝廷四方皆為之致死，不顧逆順之理，非一日也，且宿衛空闕，寸刃無有，陛下何所資用？而一旦如此，無乃欲除疾而更深之邪」，髦不聽，後殺經，并及其母，將死，垂泣謝母，母顏色不變，笑而謂曰「人誰不死，往所以止汝者，恐不得其所也，以此并命，何恨之有」。**干寶晉紀**曰經正直，不忠於我，故誅之。**按**傅暢、干寶所記，則是經實忠貞於魏，而世語既謂其正直，復云因沈、業申意，何其相反乎？故二家之言深得之。</small>

##### 11

山公與嵇、阮一面，契若金蘭，山妻韓氏，覺公與二人異於常交，問公，公曰：「我當年可以為友者，唯此二生耳。」妻曰：「負羈之妻亦親觀狐、趙，意欲窺之，可乎？」他日，二人來，妻勸公止之宿，具酒肉，夜穿墉以視之，達旦忘反，公入曰：「二人何如？」妻曰：「君才致殊不如，正當以識度相友耳。」公曰：「伊輩亦常以我度為勝。」<small>**晉陽秋**曰濤雅素恢達，度量弘遠，心存事外，而與時俛仰，嘗與阮籍、嵇康諸人著忘言之契，至于群子，屯蹇於世，濤獨保浩然之度。**王隱晉書**曰韓氏有才識，濤未仕時，戲之曰「忍寒，我當作三公，不知卿堪為夫人不耳」。</small>

##### 12

王渾妻鍾氏生女令淑，<small>**虞預晉書**曰渾，字玄沖，太原晉陽人，魏司徒昶子，仕至司徒。</small>武子為妹求簡美對而未得，有兵家子，有儁才，欲以妹妻之，乃白母，<small>**王氏譜**曰鍾夫人名琰之，太傅繇之孫。</small>曰：「誠是才者，其地可遺，然要令我見。」武子乃令兵兒與群小雜處，使母帷中察之，既而，母謂武子曰：「如此衣形者，是汝所擬者非邪？」武子曰：「是也。」母曰：「此才足以拔萃，然地寒，不有長年，不得申其才用，觀其形骨，必不壽，不可與婚。」武子從之，兵兒數年果亡。

##### 13

賈充前婦是李豐女，豐被誅，離婚徙邊，<small>**婦人集**曰充妻李氏，名婉，字淑文，豐誅，徙樂浪。</small>後遇赦得還，充先已取郭配女，<small>**賈氏譜**曰郭氏名玉璜，即廣宣君也。</small>武帝特聽置左右夫人，李氏別住外，不肯還充舍，<small>**晉諸公贊**曰世祖踐阼，李氏赦還，而齊獻王妃欲令充遣郭氏，更納其母，充不許，為李氏築宅而不往來，充母柳氏將亡，充問所欲言者，柳曰「我教汝迎李新婦尚不肯，安問他事」。</small>郭氏語充：「欲就省李。」充曰：「彼剛介有才氣，卿往不如不去。」<small>**充別傳**曰李氏有淑性令才也。</small>郭氏於是盛威儀，多將侍婢，既至，入戶，李氏起迎，郭不覺腳自屈，因跪再拜，既反，語充，充曰：「語卿道何物？」<small>**按**晉諸公贊曰「世祖以李豐得罪晉室，又郭氏是太子妃母，無離絕之理，乃下詔勅斷，不得往還」，而王隱晉書亦云「充既與李絕婚，更取城陽太守郭配女，名槐，李禁錮解，詔充置左右夫人，充母柳亦勅充迎李，槐怒，攘臂責充曰『刊定律令，為佐命之功，我有其分，李那得與我並』，充乃架屋永年里中以安李，槐晚乃知，充出，輒使人尋充，詔許充置左右夫人，充答詔以謙讓不敢當盛禮」，晉贊既云世祖下詔不遣李還，而王隱晉書及充別傳並言詔聽置立左右夫人，充憚郭氏，不敢迎李，三家之說並不同，未詳孰是，然李氏不還，別有餘故，而世說云自不肯還，謬矣，且郭槐彊狠，豈能就李而為之拜乎？皆為虛也。</small>

##### 14

賈充妻李氏作女訓，行於世，李氏女，齊獻王妃，郭氏女，惠帝后，充卒，李、郭女各欲令其母合葬，經年不決，賈后廢，李氏乃祔葬，遂定。<small>**晉諸公贊**曰李氏有才德，世稱「李夫人訓」者，生女合，亦才明，即齊王妃。**婦人集**曰李氏至樂浪，遺二女典式八篇。**王隱晉書**曰賈后，字南風，為趙王所誅。</small>

##### 15

王汝南少無婚，自求郝普女，<small>**郝氏譜**曰普，字道匡，太原襄城人，仕至洛陽太守。</small>司空以其癡，會無婚處，任其意，便許之，<small>**魏氏志**曰王昶，字文舒，仕至司空。</small>既婚，果有令姿淑德，生東海，遂為王氏母儀，或問汝南：「何以知之？」曰：「嘗見井上取水，舉動容止不失常，未嘗忤觀，以此知之。」<small>**汝南別傳**曰襄城郝仲將，門至孤陋，非其所偶也，君嘗見其女，便求聘焉，果高朗英邁，母儀冠族，其通識餘裕，皆此類。</small>

##### 16

王司徒婦，鍾氏女、太傅曾孫，<small>**王氏譜**曰夫人，黃門侍郎鍾琰女。</small>亦有俊才女德，<small>**婦人集**曰夫人有文才，其詩賦頌誄行於世。</small>鍾、郝為娣姒，雅相親重，鍾不以貴陵郝，郝亦不以賤下鍾，東海家內，則郝夫人之法，京陵家內，範鍾夫人之禮。

##### 17

李平陽，秦州子，<small>[李重](../09/#46)已見。**永嘉流人名**曰康，字玄冑，江夏人，魏秦州刺史。</small>中夏名士，于時以比王夷甫，孫秀初欲立威權，咸云：「樂令民望不可殺，減李重者又不足殺。」<small>**晉諸公贊**曰孫秀，字俊忠，琅邪人，初，趙王倫封琅邪，秀給為近職小吏，倫數使秀作書疏，文才稱倫意，倫封趙，秀徙戶為趙人，用為侍郎，信任之。**晉陽秋**曰倫篡位，秀為中書令，事皆決於秀，為齊王所誅。</small>遂逼重自裁，初，重在家，有人走從門入，出髻中疏示重，重看之色動，入內示其女，女直叫「絕」，了其意，出則自裁。<small>**按**諸書皆云「重知趙王倫作亂，有疾不治，遂以致卒」，而此書乃言自裁，甚乖謬，且倫、秀兇虐，動加誅夷，欲立威權，自當顯戮，何為逼令自裁？</small>此女甚高明，重每咨焉。

##### 18

周浚作安東時，行獵，值暴雨，過汝南李氏，李氏富足，而男子不在，有女名絡秀，聞外有貴人，與一婢於內宰豬羊，作數十人飲食，事事精辦，不聞有人聲，密覘之，獨見一女子，狀貌非常，浚因求為妾，父兄不許，絡秀曰：「門戶殄瘁，何惜一女？若連姻貴族，將來或大益。」父兄從之，<small>**八王故事**曰浚，字開林，汝南安城人，少有才名，太康初，平吳，自御史中丞出為揚州刺史，元康初，加安東將軍。</small>遂生伯仁兄弟，絡秀語伯仁等：「我所以屈節為汝家作妾，門戶計耳，<small>**按**周氏譜「浚取同郡李伯宗女」，此云為妾，妄耳。</small>汝若不與吾家作親親者，吾亦不惜餘年。」伯仁等悉從命，由此李氏在世，得方幅齒遇。

##### 19

陶公少有大志，家酷貧，與母湛氏同居，同郡范逵素知名，舉孝廉，<small>逵未詳。</small>投侃宿，于時冰雪積日，侃室如懸磬，而逵馬僕甚多，侃母湛氏語侃曰：「汝但出外留客，吾自為計。」湛頭髮委地，下為二髲，<small>一作髢。</small>賣得數斛米，斫諸屋柱，悉割半為薪，剉諸薦以為馬草，日夕，遂設精食，從者皆無所乏，逵既歎其才辯，又深愧其厚意，明旦去，侃追送不已，且百里許，逵曰：「路已遠，君宜還。」侃猶不返，逵曰：「卿可去矣，至洛陽，當相為美談。」侃迺返，逵及洛，遂稱之於羊晫、顧榮諸人，大獲美譽。<small>**晉陽秋**曰侃父丹，娶新淦湛氏女，生侃，湛虔恭有智算，以陶氏貧賤，紡績以資給侃，使交結勝己，侃少為尋陽吏，鄱陽孝廉范逵嘗過侃宿，時大雪，侃家無草，湛徹所臥薦剉給，陰截髮，賣以供調，逵聞之歎息，逵去，侃追送之，逵曰「豈欲仕乎」，侃曰「有仕郡意」，逵曰「當相談致」，過廬江，向太守張夔稱之，召補吏，舉孝廉，除郎中，時豫章顧榮或責羊晫曰「君奈何與小人同輿」，晫曰「此寒俊也」。**王隱晉書**曰侃母既截髮供客，聞者歎曰「非此母不生此子」，乃進之於張夔，羊晫亦簡之，後晫為十郡中正，舉侃為鄱陽小中正，始得上品也。</small>

##### 20

陶公少時，作魚梁吏，嘗以坩鮓餉母，母封鮓付使，反書責侃曰：「汝為吏，以官物見餉，非唯不益，乃增吾憂也。」<small>**侃別傳**曰母湛氏，賢明有法訓，侃在武昌，與佐吏從容飲燕，常有飲限，或勸猶可少進，侃悽然良久曰「昔年少，曾有酒失，二親見約，故不敢踰限」，及侃丁母憂，在墓下，忽有二客來弔，不哭而退，儀服鮮異，知非常人，遣隨視之，但見雙鶴沖天而去。**幽明錄**曰陶公在尋陽西南一塞取魚，自謂其池曰鶴門。**按**吳司徒孟宗為雷池監，以鮓餉母，母不受，非侃也，疑後人因孟假為此說。</small>

##### 21

桓宣武平蜀，以李勢妹為妾，甚有寵，常著齋後，主始不知，既聞，與數十婢拔白刃襲之，<small>**續晉陽秋**曰溫尚明帝女南康長公主。</small>正值李梳頭，髮委藉地，膚色玉曜，不為動容，徐曰：「國破家亡，無心至此，今日若能見殺，乃是本懷。」主慚而退。<small>**妒記**曰溫平蜀，以李勢女為妾，郡主兇妒，不即知之，後知，乃拔刃往李所，因欲斫之，見李在窗梳頭，姿貌端麗，徐徐結髮，斂手向主，神色閑正，辭甚悽惋，主於是擲刀前，抱之曰「阿子！我見汝亦憐，何況老奴」，遂善之。</small>

##### 22

庾玉臺，希之弟也，希誅，將戮玉臺，<small>[希](../06/#26)已見。玉臺，庾友小字。**庾氏譜**曰友，字惠彥，司空冰第三子，歷中書郎、東陽太守。</small>玉臺子婦，宣武弟桓豁女也，<small>**庾氏譜**曰友，字弘之，長子宣，娶宣武弟桓豁之女，字女幼。</small>徒跣求進，閽禁不內，女厲聲曰：「是何小人？我伯父門，不聽我前。」因突入，號泣請曰：「庾玉臺常因人，腳短三寸，當復能作賊不？」宣武笑曰：「壻故自急。」遂原玉臺一門。<small>**中興書**曰桓溫殺庾希弟倩，希聞難而逃，希弟友當伏誅，子婦桓氏女，請溫，得宥。</small>

##### 23

謝公夫人幃諸婢，使在前作伎，使太傅暫見，便下幃，太傅索更開，夫人云：「恐傷盛德。」<small>[劉夫人](../26/#17)已見。</small>

##### 24

桓車騎不好著新衣，浴後，婦故送新衣與，<small>**桓氏譜**曰沖娶琅耶王恬女，字女宗。</small>車騎大怒，催使持去，婦更持還，傳語云：「衣不經新，何由而故？」桓公大笑，著之。

##### 25

王右軍郗夫人謂二弟司空、中郎曰：<small>司空，[愔](../09/#29)，已見。**郗曇別傳**曰曇，字重熙，鑒少子，性韻方質，和正沈簡，累遷丹陽尹、北中郎將、徐兗二州刺史。</small>「王家見二謝，傾筐倒庋，<small>二謝，安、萬。</small>見汝輩來，平平爾，汝可無煩復往。」

##### 26

王凝之謝夫人既往王氏，大薄凝之，既還謝家，意大不說，太傅慰釋之曰：「王郎，逸少之子，人材亦不惡，汝何以恨乃爾？」答曰：「一門叔父，則有阿大、中郎，群從兄弟，則有封、胡、遏、末，<small>封胡，謝韶小字，遏末，謝淵小字。韶，字穆度，萬子，車騎司馬。淵，字叔度，奕第二子，義興太守，時人稱其尤彥秀者。或曰封、胡、遏、末，封謂韶、胡謂朗、遏謂玄、末謂淵，一作胡謂淵、遏謂玄、末謂韶也。</small>不意天壤之中，乃有王郎。」

##### 27

韓康伯母，隱古几毀壞，卞鞠見几惡，欲易之，<small>鞠，卞範之，母之外孫也。</small>答曰：「我若不隱此，汝何以得見古物？」

##### 28

王江州夫人語謝遏曰：「汝何以都不復進，<small>夫人，玄之妹。</small>為是塵務經心，天分有限？」

##### 29

郗嘉賓喪，婦兄弟欲迎妹還，終不肯歸，<small>**郗氏譜**曰超娶汝南周閔女，名馬頭。</small>曰：「生縱不得與郗郎同室，死寧不同穴？」<small>**毛詩**曰穀則異室，死則同穴。**鄭玄**注曰穴，謂壙中墟也。</small>

##### 30

謝遏絕重其姊，張玄常稱其妹，欲以敵之，有濟尼者，並遊張、謝二家，人問其優劣，答曰：「王夫人神情散朗，故有林下風氣，顧家婦清心玉映，自是閨房之秀。」

##### 31

王尚書惠嘗看王右軍夫人，<small>**宋書**曰惠，字令明，瑯邪人，歷吏部尚書，贈太常卿。</small>問：「眼耳未覺惡不？」<small>**婦人集**載謝表曰「妾年九十，孤骸獨存，願蒙哀矜，賜其鞠養」。</small>答曰：「髮白齒落，屬乎形骸，至於眼耳，關於神明，那可便與人隔？」

##### 32

韓康伯母殷，隨孫繪之之衡陽，<small>**韓氏譜**曰繪之，字季倫，父康伯，太常卿，繪之仕至衡陽太守。</small>於闔廬洲中逢桓南郡，卞鞠是其外孫，時來問訊，謂鞠曰：「我不死，見此豎二世作賊。」在衡陽數年，繪之遇桓景真之難也，<small>**續晉陽秋**曰桓亮，字景真，大司馬溫之孫，父濟，給事中，叔父玄，篡逆見誅，亮聚眾於長沙，自號湘州刺史，殺太宰甄恭、衡陽前太守韓繪之等十餘人，為劉毅軍人郭珍斬之。</small>殷撫屍哭曰：「汝父昔罷豫章，徵書朝至夕發，汝去郡邑數年，為物不得動，遂及於難，夫復何言？」