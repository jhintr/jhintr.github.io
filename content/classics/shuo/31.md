---
title: 忿狷第三十一
date: 2021-11-21T09:18:22+08:00
lastmod: 2022-04-13
draft: false
brewing: false
weight: 31
js:
    - /js/commentary.js
---

#### 1

魏武有一妓，聲最清高，而情性酷惡，欲殺則愛才，欲置則不堪，於是選百人一時俱教，少時，果有一人聲及之，便殺惡性者。

#### 2

王藍田性急，嘗食雞子，以筯刺之，不得，便大怒，舉以擲地，雞子於地圓轉未止，仍下地以屐齒蹍之，又不得，瞋甚，復於地取內口中，齧破即吐之，王右軍聞而大笑曰：「使安期有此性，猶當無一豪可論，況藍田邪？」<small>**中興書**曰述清貴簡正，少所推屈，唯以性急為累。[安期](../03/#9)，述父也，有名德，已見。</small>

#### 3

王司州嘗乘雪往王螭許，<small>[王胡之](../02/#81)、[王恬](../01/#29)並已見。恬，小字螭虎。</small>司州言氣少有牾逆於螭，便作色不夷，司州覺惡，便輿牀就之，持其臂曰：「汝詎復足與老兄計？」<small>**按**王氏譜，胡之是恬從祖兄。</small>螭撥其手曰：「冷如鬼手馨，彊來捉人臂。」

#### 4

桓宣武與袁彥道樗蒱，袁彥道齒不合，遂厲色擲去五木，溫太真云：「見袁生遷怒，知顏子為貴。」<small>**論語**曰哀公問弟子孰為好學，孔子曰「有顏回者，好學，不遷怒，不貳過，不幸短命死矣」。</small>

#### 5

謝無奕性粗彊，以事不相得，自往數王藍田，肆言極罵，王正色面壁不敢動，半日，謝去良久，轉頭問左右小吏曰：「去未？」答云：「已去。」然後復坐，時人歎其性急而能有所容。

#### 6

王令詣謝公，值習鑿齒已在坐，當與併榻，王徙倚不坐，公引之與對榻，去後，語胡兒曰：「子敬實自清立，但人為爾多矜咳，殊足損其自然。」<small>**劉謙之晉紀**曰王獻之性甚整峻，不交非類。</small>

#### 7

王大、王恭嘗俱在何僕射坐，<small>**中興書**曰何澄，字子玄，清正有器望，歷尚書左僕射。</small>恭時為丹陽尹，大始拜荊州，<small>**靈鬼志謠徵**曰初，桓石民為荊州，鎮上明，民忽歌黃曇曲曰「黃曇英，揚州大佛來上明」，少時，石民死，王忱為荊州。佛大，忱小字也。</small>訖將乖之際，大勸恭酒，恭不為飲，大逼彊之，轉苦，便各以帬帶繞手，恭府近千人，悉呼入齋，大左右雖少，亦命前，意便欲相殺，何僕射無計，因起排坐二人之間，方得分散，所謂勢利之交，古人羞之。

#### 8

桓南郡小兒時，與諸從兄弟各養鵝共鬬，南郡鵝每不如，甚以為忿，迺夜往鵝欄間，取諸兄弟鵝悉殺之，既曉，家人咸以驚駭，云是變怪，以白車騎，車騎曰：「無所致怪，當是南郡戲耳。」問，果如之。