---
title: "檜羔裘詁訓傳第十三"
date: 2019-06-03T10:14:15+08:00
lastmod: 2022-02-17
draft: false
weight: 313
js:
    - /js/toc.js
    - /js/commentary.js
---


> - [**詩譜檜譜**](../shi-pu/#13)

> - **釋文**檜者，高辛氏之火正祝融之後，妘姓之國也，其封域在古豫州外方之北、滎波之南，居溱洧之間，祝融之故墟，是子男之國，後為鄭武所并焉，王云「周武王封之於濟洛河潁之間，為檜子」。


### 羔裘 <small>三章、章四句</small> {#1}

羔裘，大夫以道去其君也。國小而迫，君不用道，好潔其衣服、逍遙遊燕而不能自強於政治，故作是詩也。<small>以道去其君者，三諫不從，待放於郊，得玦乃去。</small>

羔裘逍遙，狐裘以朝。<small>羔裘以遊燕，狐裘以適朝。箋云諸侯之朝服緇衣羔裘，大蜡而息民則有黃衣狐裘，今以朝服燕、祭服朝，是其好絜衣服也。先言燕，後言朝，見君之志不能自強於政治。</small>豈不爾思，勞心忉忉。<small>國無政令，使我心勞。箋云爾，女也。三諫不從，待放而去，思君如是，心忉忉然。</small>

羔裘翱翔，狐裘在堂。<small>堂，公堂也。箋云翱翔，猶逍遙也。</small>豈不爾思，我心憂傷。

羔裘如膏，日出有曜。<small>日出照曜，然後見其如膏。</small>豈不爾思，中心是悼。<small>悼，動也。箋云悼，猶哀傷也。</small>

> - **陳奐**動，古慟字。


### 素冠 <small>三章、章三句</small> {#2}

素冠，刺不能三年也。<small>喪禮「子為父、父卒為母皆三年」，時人恩薄禮廢，不能行也。</small>

庶見素冠兮，棘人欒欒兮，<small>庶，幸也。素冠，練冠也。棘，急也。欒欒，瘠貌。箋云喪禮既祥祭而縞冠素紕，時人皆解緩，無三年之恩於其父母而廢其喪禮，故覬幸一見素冠急於哀戚之人，形貌欒欒然膄瘠也。</small>勞心慱慱兮。<small>慱慱，憂勞也。箋云勞心者，憂不得見。</small>

> - 棘，古瘠字。欒 `luán`，魯詩作臠，說文「臠，臞也」。慱 `tuán`。

庶見素衣兮，<small>素冠，故素衣也。箋云除成喪者，其祭也朝服縞冠，朝服緇衣素裳，然則此言素衣者，謂素裳也。</small>我心傷悲兮，聊與子同歸兮。<small>願見有禮之人，與之同歸。箋云聊，猶且也。且與子同歸，欲之其家，觀其居處。</small>

庶見素韠兮，<small>箋云祥祭朝服素韠者，韠從裳色。</small>我心蘊結兮，聊與子如一兮。<small>子夏三年之喪畢，見於夫子，援琴而弦，衎衎而樂，作而曰「先王制禮，不敢不及」，夫子曰「君子也」，閔子騫三年之喪畢，見於夫子，援琴而弦，切切而哀，作而曰「先王制禮，不敢過也」，夫子曰「君子也」，子路曰「敢問何謂也」，夫子曰「子夏哀已盡，能引而致之於禮，故曰君子也，閔子騫哀未盡，能自割以禮，故曰君子也，夫三年之喪，賢者之所輕，不肖者之所勉」。箋云聊與子如一，且欲與之居處，觀其行也。</small>

> - **朱熹**與子如一，甚於同歸也。


### 隰有萇楚 <small>三章、章四句</small> {#3}

隰有萇楚，疾恣也。國人疾其君之淫恣而思無情慾者也。<small>恣，謂狡㹟淫戲，不以禮也。</small>

隰有萇楚，猗儺其枝。<small>興也。萇楚，銚弋也。猗儺，柔順也。箋云銚弋之性，始生正直，及其長大則其枝猗儺而柔順，不妄尋蔓草木，興者，喻人少而端愨則長大無情慾。</small>夭之沃沃，樂子之無知。<small>夭，少也。沃沃，壯佼也。箋云知，匹也。疾君之恣，故於人年少沃沃之時樂其無妃匹之意。</small>

> - 猗儺，魯詩作旖旎。

隰有萇楚，猗儺其華。夭之沃沃，樂子之無家。<small>箋云無家，謂無夫婦室家之道。</small>

隰有萇楚，猗儺其實。夭之沃沃，樂子之無室。

> - **錢鍾書**室家之累，於身最切，舉示以概憂生之嗟耳。


### 匪風 <small>三章、章四句</small> {#4}

匪風，思周道也。國小政亂，憂及禍難而思周道焉。

匪風發兮，匪車偈兮。<small>發發飄風，非有道之風，偈偈疾驅，非有道之車。</small>顧瞻周道，中心怛兮。<small>怛，傷也。下國之亂，周道滅也。箋云周道，周之政令也。迴首曰顧。</small>

> - **王念孫**匪，當為彼。偈 `jié`。**馬瑞辰**周道又為通道，亦大道也，凡詩周道，皆謂大路。

匪風飄兮，匪車嘌兮。<small>迴風為飄。嘌嘌，無節度也。</small>顧瞻周道，中心弔兮。<small>弔，傷也。</small>

> - 說文「嘌 `piāo`，疾也」。

誰能亨魚，溉之釜鬵。<small>溉，滌也。鬵，釜屬。亨魚煩則碎，治民煩則散，知亨魚則知治民矣。箋云誰能者，言人偶能割亨者。</small>誰將西歸，懷之好音。<small>周道在乎西。懷，歸也。箋云誰將者，亦言人偶能輔周道治民者也。檜在周之東，故言西歸。有能西仕於周者，我則懷之以好音，謂周之舊政令。</small>

> - 鬵 `xín`。


{{<sign>}}檜國四篇、十二章、四十五句{{</sign>}}