---
title: "曹蜉蝣詁訓傳第十四"
date: 2019-06-03T10:14:15+08:00
lastmod: 2022-02-17
draft: false
weight: 314
js:
    - /js/toc.js
    - /js/commentary.js
---


> - [**詩譜曹譜**](../shi-pu/#14)

> - **釋文**曹者，武王之弟叔振鐸所封之國也，爵為伯，其封域在兗州陶丘之北、菏澤之野，今濟陰定陶是也。


#### 蜉蝣 <small>三章、章四句</small> {#1}

蜉蝣，刺奢也。昭公國小而迫，無法以自守，好奢而任小人，將無所依焉。

蜉蝣之羽，衣裳楚楚。<small>興也。蜉蝣，渠略也，朝生夕死，猶有羽翼以自修飾。楚楚，鮮明貌。箋云興者，喻昭公之朝，其群臣皆小人也，徒整飾其衣裳，不知國之將迫脅，君臣死亡無日，如渠略然。</small>心之憂矣，於我歸處。<small>箋云歸，依歸。君當於何依歸乎，言有危亡之難，將無所就往。</small>

> - **馬瑞辰**於之言與也，凡相於者，猶相與也，如孟子「麒麟之於走獸」之類，於即與也，憂蜉蝣之於我歸處，以言我將與浮游同歸也。

蜉蝣之翼，采采衣服。<small>采采，眾多也。</small>心之憂矣，於我歸息。<small>息，止也。</small>

蜉蝣掘閱，麻衣如雪。<small>掘閱，容閱也。如雪，言鮮潔。箋云掘閱，掘地解閱，謂其始生時也。以解閱喻君臣朝夕變易衣服也。麻衣，深衣，諸侯之朝朝服，朝夕則深衣也。</small>心之憂矣，於我歸說。<small>箋云說，猶舍息也。</small>

> - 掘，三家詩作堀，閱，通穴，掘閱，穿穴。麻衣，其羽翼也。


#### 候人 <small>四章、章四句</small> {#2}

候人，刺近小人也。共公遠君子而好近小人焉。

彼候人兮，何戈與祋。<small>候人，道路送賓客者。何揭、祋殳也。言賢者之官不過候人。箋云是謂遠君子也。</small>彼其之子，三百赤芾。<small>彼，彼曹朝也。芾，韠也。一命縕芾黝珩，再命赤芾黝珩，三命赤芾葱珩，大夫以上赤芾乘軒。箋云之子，是子也。佩赤芾者三百人。</small>

> - 周官候人「若有方治，則帥而致于朝，及歸，送之于竟」，國語周語「敵國賓至，關尹以告，行理以節逆之，候人為導」。祋 `duì`。

維鵜在梁，不濡其翼。<small>鵜，洿澤鳥也。梁，水中之梁。鵜在梁，可謂不濡其翼乎。箋云鵜在梁當濡其翼，而不濡者，非其常也，以喻小人在朝亦非其常。</small>彼其之子，不稱其服。<small>箋云不稱者，言德薄而服尊。</small>

維鵜在梁，不濡其咮。<small>咮，喙也。</small>彼其之子，不遂其媾。<small>媾，厚也。箋云遂，猶久也。不久其厚，言終將薄於君也。</small>

> - 咮 `zhòu`，韓詩作噣。

薈兮蔚兮，南山朝隮。<small>薈蔚，雲興貌。南山，曹南山也。隮，升雲也。箋云薈蔚之小雲，朝升於南山，不能為大雨，以喻小人雖見任於君，終不能成其德教。</small>婉兮孌兮，季女斯飢。<small>婉，少貌。孌，好貌。季，人之少子也。女，民之弱者。箋云天無大雨則歲不熟而幼弱者飢，猶國之無政令則下民困病。</small>

> - 朝隮，見[蝃蝀](../04/#7)注。


#### 鳲鳩 <small>四章、章六句</small> {#3}

鳲鳩，刺不壹也。在位無君子，用心之不壹也。<small></small>

鳲鳩在桑，其子七兮。<small>興也。鳲鳩，秸鞠也。鳲鳩之養其子，朝從上下，莫從下上，平均如一。箋云興者，喻人君之德當均一於下也，以刺今在位之人不如鳲鳩。</small>淑人君子，其儀一兮。<small>箋云淑善、儀義也。善人君子，其執義當如一也。</small>其儀一兮，心如結兮。<small>言執義一則用心固。</small>

> - 鳲鳩，即布穀。

鳲鳩在桑，其子在梅。<small>飛在梅也。</small>淑人君子，其帶伊絲。其帶伊絲，其弁伊騏。<small>騏，騏文也。弁，皮弁也。箋云其帶伊絲，謂大帶也，大帶用素絲，有雜色飾焉。騏，當作𤪌，以玉為之。言此帶弁者，刺不稱其服。</small>

鳲鳩在桑，其子在棘。淑人君子，其儀不忒。<small>忒，疑也。</small>其儀不忒，正是四國。<small>正，長也。箋云執義不疑，則可為四國之長，言任為侯伯。</small>

> - 說文「忒，更也」，段注「凡人有過失改革謂之忒」。

鳲鳩在桑，其子在榛。淑人君子，正是國人。正是國人，胡不萬年。<small>箋云正，長也。能長人，則人欲其壽考。</small>


#### 下泉 <small>四章、章四句</small> {#4}

下泉，思治也。曹人疾共公侵刻下民，不得其所，憂而思明王賢伯也。

洌彼下泉，浸彼苞稂。<small>興也。洌，寒也。下泉，泉下流也。苞，本也。稂，童梁，非溉草，得水而病也。箋云興者，喻共公之施政教，徒困病其民。稂，當作涼，涼草，蕭蓍之屬。</small>愾我寤嘆，念彼周京。<small>箋云愾，嘆息之意。寤，覺也。念周京者，思其先王之明者。</small>

> - 洌，當作冽，**嚴粲**列旁三點者，從水也，清也潔也，旁二點者，從冰也，寒也。苞，叢生。稂 `láng`。愾 `kài`，魯詩作慨，韓詩作嘅。

洌彼下泉，浸彼苞蕭。<small>蕭，蒿也。</small>愾我寤嘆，念彼京周。

洌彼下泉，浸彼苞蓍。<small>蓍，草也。</small>愾我寤嘆，念彼京師。

芃芃黍苗，陰雨膏之。<small>芃芃，美貌。</small>四國有王，郇伯勞之。<small>郇伯，郇侯也。諸侯有事，二伯述職。箋云有王，謂朝聘於天子也。郇侯，文王之子，為州伯，有治諸侯之功。</small>

> - 芃 `péng`，茂盛貌。郇伯，晉大夫荀躒也。


{{<sign>}}曹國四篇、十五章、六十八句{{</sign>}}