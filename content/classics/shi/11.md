---
title: "秦車鄰詁訓傳第十一"
date: 2019-06-03T10:14:15+08:00
lastmod: 2022-02-15
draft: false
weight: 311
js:
    - /js/toc.js
    - /js/commentary.js
---


> - [**詩譜秦譜**](../shi-pu/#11)

> - **釋文**秦者，隴西谷名也，在雍州鳥鼠山之東北，昔臯陶之子伯翳佐禹治水有功，舜命作虞，賜姓曰贏，其末孫非子為周孝王養馬於汧渭之間，封為附庸，邑于秦谷，及非子之曾孫秦仲，周宣王又命為大夫，仲之孫襄公討西戎救周，周室東遷，以岐豐之地賜之，始列為諸侯，春秋時稱秦伯，崔云「秦在虞夏商為諸侯，至周為附庸」。


#### 車鄰 <small>三章、一章四句、二章章六句</small> {#1}

車鄰，美秦仲也。秦仲始大，有車馬禮樂侍御之好焉。

有車鄰鄰，有馬白顛。<small>鄰鄰，眾車聲也。白顛，的顙也。</small>未見君子，寺人之令。<small>寺人，內小臣也。箋云欲見國君者，必先令寺人使傳告之，時秦仲又始有此臣。</small>

> - 周官內小臣云「掌王后之命，掌王之陰事陰令」，鄭注「陰事，群妃御見之事」，寺人云「掌王之內人及女宮之戒令」。

阪有漆，隰有栗。<small>興也。陂者曰阪，下濕曰隰。箋云興者，喻秦仲之君臣所有各得其宜。</small>既見君子，竝坐鼓瑟。<small>又見其禮樂焉。箋云既見，既見秦仲也。並坐鼓瑟，君臣以閒暇燕飲相安樂也。</small>今者不樂，逝者其耋。<small>耋，老也，八十曰耋。箋云今者不於此君之朝自樂，謂仕焉而去仕他國，其徒自使老，言將後寵祿也。</small>

阪有桑，隰有楊。既見君子，竝坐鼓簧。<small>簧，笙也。</small>今者不樂，逝者其亡。<small>亡，喪棄也。</small>


#### 駟驖 <small>三章、章四句</small> {#2}

駟驖，美襄公也。始命有田狩之事、園囿之樂焉。<small>始命，命為諸侯也，秦始附庸也。</small>

駟驖孔阜，六轡在手。<small>驖驪、阜大也。箋云四馬六轡，六轡在手，言馬之良也。</small>公之媚子，從公于狩。<small>能以道媚于上下者。冬獵曰狩。箋云媚於上下，謂使君臣和合也，此人從公往狩，言襄公親賢也。</small>

奉時辰牡，辰牡孔碩。<small>時是、辰時也。冬獻狼，夏獻麋，春秋獻鹿豕群獸。箋云奉是時牡者，謂虞人也。時牡甚肥大，言禽獸得其所也。</small>公曰左之，舍拔則獲。<small>拔，矢末也。箋云左之者，從禽之左射之也。拔，括也。舍拔則獲，言公善射。</small>

遊于北園，四馬既閑。<small>閑，習也。箋云公所以田則克獲者，乃遊于北園之時，時則已習其四種之馬。</small>輶車鸞鑣，載獫歇驕。<small>輶，輕也。獫歇驕，田犬也，長喙曰獫，短喙曰歇驕。箋云輕車，驅逆之車也。置鸞於鑣，異於乘車也。載，始也。始田犬者，謂達其搏噬，始成之也。此皆遊於北園時所為也。</small>

> - 輶 `yóu`。獫 `xiǎn`、歇驕皆狗也。**朱熹**以車載犬，蓋以休其足力也。


#### 小戎 <small>三章、章十句</small> {#3}

小戎，美襄公也。備其兵甲以討西戎，西戎方彊而征伐不休，國人則矜其車甲，婦人能閔其君子焉。<small>矜，夸大也。國人夸大其車甲之盛，有樂之意也。婦人閔其君子，恩義之至也。作者敘外內之志，所以美君政教之功。</small>

小戎俴收，五楘梁輈。<small>小戎，兵車也。俴淺、收軫也。五，五束也。楘，歷錄也。梁輈，輈上句衡也。一輈五束，束有歷錄。箋云此群臣之兵車，故曰小戎。</small>游環脅驅，陰靷鋈續。<small>游環，靷環也，游在背上，所以禦出也。脅驅，慎駕具，所以止入也。陰，揜軓也。靷，所以引也。鋈，白金也。續，續靷也。箋云游環在背上無常處，貫驂之外轡以禁其出。脅驅者，著服馬之外脅以止驂之入。揜軓在軾前垂輈上。鋈續，白金飾續靷之環。</small>文茵暢轂，駕我騏馵。<small>文茵，虎皮也。暢轂，長轂也。騏，騏文也。左足白曰馵。箋云此上六句者，國人所矜。</small>言念君子，溫其如玉。<small>箋云言，我也。念居子之性溫然如玉。玉有五德。</small>在其板屋，亂我心曲。<small>西戎板屋。箋云心曲，心之委曲也。憂則心亂也。此上四句者，婦人所用閔其君子。</small>

> - 小戎，對「[元戎](../17/#7)」言。俴 `jiàn`。**陳奐**四面束輿之木謂之軫，詩則謂之收，收，聚也，謂聚眾材而收束之也。古人登車必自車後。楘 `mù`，今曰箍。梁輈 `zhōu`，即車轅，以其長易折故箍以五楘。**胡承珙**蓋靷從輿下而出於軓前，以繫於衡，其革不能如此之長，必須為環以接續之，故曰鋈 `wù` 續。**馬瑞辰**說文「曲，像器受物之形」，心之受事有如曲之受物，故稱心曲，猶水涯之受水處亦曰水曲也。

四牡孔阜，六轡在手。騏駵是中，騧驪是驂。<small>黃馬黑喙曰騧。箋云赤身黑鬣曰駵。中，中服也。驂，兩騑也。</small>龍盾之合，鋈以觼軜。<small>龍盾，畫龍其盾也。合，合而載之。軜，驂內轡也。箋云鋈以觼軜，軜之觼以白金為飾也。軜繫於軾前。</small>言念君子，溫其在邑。<small>在敵邑也。</small>方何為期，胡然我念之。<small>箋云方今以何時為還期乎，何以然了不來，言望之也。</small>

> - 駵 `liú`。騧 `guā`。觼 `jué`，環之有舌者。軜 `nà`。**馬瑞辰**方之言將也。

俴駟孔群，厹矛鋈錞，蒙伐有苑。<small>俴駟，四介馬也。孔，甚也。厹，三隅矛也。錞，鐏也。蒙，討羽也。伐，中干也。苑，文貌。箋云俴，淺也，謂以薄金為介之札。介，甲也。甚群者，言和調也。蒙，厖也，討，雜也，畫雜羽之文於伐，故曰厖伐。</small>虎韔鏤膺，交韔二弓，竹閉緄縢。<small>虎，虎皮也。韔，弓室也。膺，馬帶也。交韔，交二弓於韔中也。閉紲、緄繩、縢約也。箋云鏤膺，有刻金飾也。</small>言念君子，載寢載興。厭厭良人，秩秩德音。<small>厭厭，安靜也。秩秩，有知也。箋云此既閔其君子寢起之勞，又思其性與德。</small>

> - **馬瑞辰**釋文「韓詩云，駟馬不著甲曰俴駟」，韓說是也，管子參患篇曰「甲不堅密與俴者同實，將徒人與俴者同實」，注「俴謂無甲單衣也」，又云「俴，單也，人雖眾，無兵甲則與單人同也」，今按人無甲謂之俴，馬無甲亦謂之俴，其義正同。**王先謙**韓則訓俴為單，謂馬不著甲，以示其驍勇。厹 `qiú` 矛，亦作仇矛、酋矛。錞 `duì`，矛柄下端。伐，同瞂。苑 `yūn`。**嚴粲**鏤膺，鏤飾弓室之膺，弓以後為背，則以前為膺，故弓室之前亦為膺耳。閉，齊詩作柲，即檠，所以調弓也。緄縢 `gǔn téng`。厭 `yān`。


#### 蒹葭 <small>三章、章八句</small> {#4}

蒹葭，刺襄公也。未能用周禮，將無以固其國焉。<small>秦處周之舊土，其人被周之德教日久矣，今襄公新為諸侯，未習周之禮法，故國人未服焉。</small>

蒹葭蒼蒼，白露為霜。<small>興也。蒹薕、葭蘆也。蒼蒼，盛也。白露凝戾為霜然後歲事成，國家待禮然後興。箋云蒹葭在眾草之中蒼蒼然彊盛，至白露凝戾為霜則成而黃，興者，喻眾民之不從襄公政令者，得周禮以教之則服。</small>所謂伊人，在水一方。<small>伊，維也。一方，難至矣。箋云伊，當作繄，繄，猶是也。所謂是知周禮之賢人乃在大水之一邊，假喻以言遠。</small>遡洄從之，道阻且長。<small>逆流而上曰溯洄。逆禮則莫能以至也。箋云此言不以敬順往求之則不能得見。</small>遡游從之，宛在水中央。<small>順流而涉曰溯游。順禮求濟，道來迎之。箋云宛，坐見貌。以敬順求之則近耳，易得見也。</small>

> - **馬瑞辰**一方，即一旁也。

蒹葭萋萋，白露未晞。<small>萋萋，猶蒼蒼也。晞，乾也。箋云未晞，未為霜。</small>所謂伊人，在水之湄。<small>湄，水隒也。</small>遡洄從之，道阻且躋。<small>躋，升也。箋云升者，言其難至，如升阪。</small>遡游從之，宛在水中坻。<small>坻，小渚也。</small>

> - 坻 `chí`。

蒹葭采采，白露未已。<small>采采，猶萋萋也。未已，猶未止也。</small>所謂伊人，在水之涘。<small>涘，厓也。</small>遡洄從之，道阻且右。<small>右，出其右也。箋云右者，言其迂迴也。</small>遡游從之，宛在水中沚。<small>小渚曰沚。</small>

> - [蜉蝣](../14/#1)傳「采采，眾多也」。


#### 終南 <small>二章、章六句</small> {#5}

終南，戒襄公也。能取周地，始為諸侯，受顯服，大夫美之，故作是詩以戒勸之。

終南何有，有條有梅。<small>興也。終南，周之名山中南也。條槄、梅柟也。宜以戒不宜也。箋云問何有者，意以為名山高大，宜有茂木也，興者，喻人君有盛德乃宜有顯服，猶山之木有大小也，此之謂戒勸。</small>君子至止，錦衣狐裘。<small>錦衣，采色也。狐裘，朝廷之服也。箋云至止者，受命服於天子而來也。諸侯狐裘，錦衣以裼之。</small>顏如渥丹，其君也哉。<small>箋云渥，厚漬也。顏色如厚漬之丹，言赤而澤也，其君也哉，儀貌尊嚴也。</small>

終南何有，有紀有堂。<small>紀，基也。堂，畢道平如堂也。箋云畢也堂也亦高大之山所宜有也。畢，終南山之道名，邊如堂之牆然。</small>君子至止，黻衣繡裳。<small>黑與青謂之黻，五色備謂之繡。</small>佩玉將將，壽考不忘。

> - 紀，三家詩作杞。堂，三家詩作棠。將將，魯詩作鏘鏘。考，老也。


#### 黃鳥 <small>三章、章十二句</small> {#6}

黃鳥，哀三良也。國人刺穆公以人從死而作是詩也。<small>三良，三善臣也，謂奄息、仲行、鍼虎也。從死，自殺以從死。</small>

交交黃鳥，止于棘。<small>興也。交交，小貌。黃鳥以時往來得其所，人以壽命終亦得其所。箋云黃鳥止于棘以求安己也，此棘若不安則移，興者，喻臣之事君亦然，今穆公使臣從死，刺其不得黃鳥止于棘之本意。</small>誰從穆公，子車奄息。<small>子車，氏。奄息，名。箋云言誰從穆公者，傷之。</small>維此奄息，百夫之特。<small>乃特百夫之德。箋云百夫之中最雄俊也。</small>臨其穴，惴惴其慄。<small>惴惴，懼也。箋云穴，謂塚壙中也。秦人哀傷此奄息之死，臨視其壙，皆為之悼慄。</small>彼蒼者天，殲我良人。<small>殲盡、良善也。箋云言彼蒼者天，愬之。</small>如可贖兮，人百其身。<small>箋云如此奄息之死可以他人贖之者，人皆百其身，謂一身百死猶為之，惜善人之甚。</small>

> - **馬瑞辰**[柏舟](../04/#1)詩「實維我特」傳「特，匹也」，匹之言敵也當也。

交交黃鳥，止于桑。誰從穆公，子車仲行。<small>箋云仲行，字也。</small>維此仲行，百夫之防。<small>防，比也。箋云防，猶當也。言此一人當百夫。</small>臨其穴，惴惴其慄。彼蒼者天，殲我良人。如可贖兮，人百其身。

> - **陳奐**傳讀防為比方之方，徐邈云「毛音方」是也。

交交黃鳥，止于楚。誰從穆公，子車鍼虎。維此鍼虎，百夫之禦。<small>禦，當也。</small>臨其穴，惴惴其慄。彼蒼者天，殲我良人。如可贖兮，人百其身。

> - 鍼 `qián`。


#### 晨風 <small>三章、章六句</small> {#7}

晨風，刺康公也。忘穆公之業，始棄其賢臣焉。

鴥彼晨風，鬱彼北林。<small>興也。鴥，疾飛貌。晨風，鸇也。鬱，積也。北林，林名也。先君招賢人，賢人往之，駛疾如晨風之飛入北林。箋云先君，謂穆公。</small>未見君子，憂心欽欽。<small>思望之，心中欽欽然。箋云言穆公始未見賢者之時，思望而憂之。</small>如何如何，忘我實多。<small>今則忘之矣。箋云此以穆公之意責康公，如何如何乎，女忘我之事實多。</small>

> - 鴥 `yù`，韓詩作鷸，廣韻「鷸，鳥飛快也」。

山有苞櫟，隰有六駮。<small>櫟，木也。駮，如馬，倨牙，食虎豹。箋云山之櫟、隰之駮皆其所宜有也，以言賢者亦國家所宜有之。</small>未見君子，憂心靡樂。如何如何，忘我實多。

> - 苞，叢生貌。六，同蓼，長貌。

山有苞棣，隰有樹檖。<small>棣，唐棣也。檖，赤羅也。</small>未見君子，憂心如醉。如何如何，忘我實多。

> - 樹，直立貌。


#### 無衣 <small>三章、章五句</small> {#8}

無衣，刺用兵也。秦人刺其君好攻戰，亟用兵而不與民同欲焉。

豈曰無衣，與子同袍。<small>興也。袍，襺也。上與百姓同欲，則百姓樂致其死。箋云此責康公之言也，君豈嘗曰「女無衣，我與女共袍乎」，言不與民同欲。</small>王于興師，脩我戈矛，與子同仇。<small>戈長六尺六寸，矛長二丈。天下有道，則禮樂征伐自天子出。仇，匹也。箋云于，於也。怨耦曰仇。君不與我同欲，而於王興師，則云「脩我戈矛，與子同仇」，往伐之，刺其好攻戰。</small>

豈曰無衣，與子同澤。<small>澤，潤澤也。箋云澤，褻衣，近汙垢。</small>王于興師，脩我矛戟，與子偕作。<small>作，起也。箋云戟，車戟常也。</small>

> - 澤，齊詩作襗。

豈曰無衣，與子同裳。王于興師，脩我甲兵，與子偕行。<small>行，往也。</small>

> - 案曰袍、曰澤、曰裳，竟同於比丘之三衣矣。


#### 渭陽 <small>二章、章四句</small> {#9}

渭陽，康公念母也。康公之母，晉獻公之女，文公遭麗姬之難，未反而秦姬卒，穆公納文公，康公時為大子，贈送文公于渭之陽，念母之不見也，我見舅氏，如母存焉，及其即位，思而作是詩也。

我送舅氏，曰至渭陽。<small>母之昆弟曰舅。箋云渭，水名也。秦是時都雍，至渭陽者，蓋東行送舅氏於咸陽之地。</small>何以贈之，路車乘黃。<small>贈，送也。乘黃，四馬也。</small>

> - **陳奐**送舅氏至渭陽，不渡渭也。

我送舅氏，悠悠我思。何以贈之，瓊瑰玉佩。<small>瓊瑰，石次玉。</small>


#### 權輿 <small>二章、章五句</small> {#10}

權輿，刺康公也。忘先君之舊臣與賢者，有始而無終也。

於我乎，夏屋渠渠。<small>夏，大也。箋云屋，具也。渠渠，猶勤勤也。言君始於我厚，設禮食大具以食我，其意勤勤然。</small>今也每食無餘。<small>箋云此言君今遇我薄，其食我纔足耳。</small>于嗟乎，不承權輿。<small>承，繼也。權輿，始也。</small>

> - 於，同烏，歎詞。渠渠，魯詩作蘧蘧，高也。大戴禮記「孟春，百草權輿」。

於我乎，每食四簋。<small>四簋，黍稷稻粱。</small>今也每食不飽。于嗟乎，不承權輿。


{{<sign>}}秦國十篇、二十七章、百八十一句{{</sign>}}