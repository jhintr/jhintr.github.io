---
title: "唐蟋蟀詁訓傳第十"
date: 2019-06-03T10:14:15+08:00
lastmod: 2022-02-14
draft: false
weight: 310
js:
    - /js/toc.js
    - /js/commentary.js
---


> - [**詩譜唐譜**](../shi-pu/#10)

> - **釋文**唐者，周成王母弟叔虞所封也，其地帝堯夏禹所都之墟，漢曰太原郡，在古冀州太行恆山之西、太原大岳之野，其南有晉水，叔虞之子燮父因改為晉侯，至六世孫僖侯名司徒，習堯偷約遣化而不能以禮節之，今詩本其風俗，故云唐也。


#### 蟋蟀 <small>三章、章八句</small> {#1}

蟋蟀，刺晉僖公也。儉不中禮，故作是詩以閔之，欲其及時以禮自虞樂也。此晉也而謂之唐，本其風俗憂深思遠、儉而用禮，乃有堯之遺風焉。<small>憂深思遠，謂「[宛其死矣](#2)、[百歲之後](#11)」之類也。</small>

蟋蟀在堂，歲聿其莫。今我不樂，日月其除。<small>蟋蟀，蛩也，九月在堂。聿遂、除去也。箋云我，我僖公也。蛩在堂，歲時之候，是時農功畢，君可以自樂矣，今不自樂，日月且過去，不復暇為之，謂十二月當復命農計耦耕事。</small>無已大康，職思其居。<small>已甚、康樂、職主也。箋云君雖當自樂，亦無甚大樂，欲其用禮為節也，又當主思於所居之事，謂國中政令。</small>好樂無荒，良士瞿瞿。<small>荒，大也。瞿瞿然顧禮義也。箋云荒，廢亂也。良，善也。君之好樂不當至於廢亂政事，當如善士瞿瞿然顧禮義也。</small>

> - 在堂，即詩[七月](../15/#1)之「九月在戶」，周以夏曆十一月為正月，故云歲暮。無，通毋。**馬瑞辰**爾雅釋詁「職，常也」，常從尚聲，故職又通作尚。

蟋蟀在堂，歲聿其逝。今我不樂，日月其邁。<small>邁，行也。</small>無已大康，職思其外。<small>外，禮樂之外。箋云外，謂國外至四境。</small>好樂無荒，良士蹶蹶。<small>蹶蹶，動而敏於事。</small>

> - **蘇轍**既思其職，又思其職之外。

蟋蟀在堂，役車其休。<small>箋云庶人乘役車。役車休，農功畢，無事也。</small>今我不樂，日月其慆。<small>慆，過也。</small>無已大康，職思其憂。<small>憂可憂也。箋云憂者，謂鄰國侵伐之憂。</small>好樂無荒，良士休休。<small>休休，樂道之心。</small>

> - **馬瑞辰**古者役不踰時，月令「孟秋乃命將帥」則孟冬正當旋役之時，[采薇](../16/#7)詩「曰歸曰歸，歲亦陽止」，[杕杜](../16/#9)詩「日月陽止，女心傷止，征夫遑止」，皆古者歲莫還役之證。慆 `tāo`，同滔，說文「滔，水漫漫大貌」。**方玉潤**休休，以安為念，亦懼意也。


#### 山有樞 <small>三章、章八句</small> {#2}

山有樞，刺晉昭公也。不能修道以正其國，有財不能用，有鐘鼓不能以自樂，有朝廷不能洒掃，政荒民散，將以危亡，四鄰謀取其國家而不知，國人作詩以刺之也。

山有樞，隰有榆。<small>興也。樞，荎也。國君有財貨而不能用，如山隰不能自用其財。</small>子有衣裳，弗曳弗婁。子有車馬，弗馳弗驅。<small>婁，亦曳也。</small>宛其死矣，他人是愉。<small>宛，死貌。愉，樂也。箋云愉，讀曰偷，偷，取也。</small>

> - 婁，韓詩作摟。宛，同苑，淮南子俶真訓「形苑而神壯」，高誘注「苑，枯病也」。

山有栲，隰有杻。<small>栲，山樗。杻，檍也。</small>子有廷內，弗洒弗埽。子有鐘鼓，弗鼓弗考。<small>洒，灑也。考，擊也。</small>宛其死矣，他人是保。<small>保，安也。箋云保，居也。</small>

> - **王引之**廷內，謂庭與堂室，非謂庭之內也。考，同攷，廣雅「攷，擊也」。

山有漆，隰有栗。子有酒食，何不日鼓瑟。<small>君子無故琴瑟不離於側。</small>且以喜樂，且以永日。<small>永，引也。</small>宛其死矣，他人入室。


#### 揚之水 <small>三章、二章章六句、一章四句</small> {#3}

揚之水，刺晉昭公也。昭公分國以封沃，沃盛彊，昭公微弱，國人將叛而歸沃焉。<small>封沃者，封叔父桓叔于沃也。沃，曲沃，晉之邑也。</small>

揚之水，白石鑿鑿。<small>興也。鑿鑿然鮮明貌。箋云激揚之水波流湍疾，洗去垢濁，使白石鑿鑿然，興者，喻桓叔盛強，除民所惡，民得以有禮義也。</small>素衣朱襮，從子于沃。<small>襮，領也。諸侯繡黼丹朱中衣。沃，曲沃。箋云繡，當為綃，綃黼丹朱中衣，中衣以綃黼為領，丹朱為純也。國人欲進此服，去從桓叔。</small>既見君子，云何不樂。<small>箋云君子，謂桓叔。</small>

> - 襮 `bó`。于，往也。

揚之水，白石皓皓。<small>皓皓，潔白也。</small>素衣朱繡，從子于鵠。<small>繡，黼也。鵠，曲沃邑也。</small>既見君子，云何其憂。<small>言無憂也。</small>

> - 鵠，齊詩作皋，即曲沃，**馬瑞辰**鵠，古通作皋，澤也、皋也、沃也，蓋析言則異，散言則通。

揚之水，白石粼粼。<small>粼粼，清澈也。</small>我聞有命，不敢以告人。<small>聞曲沃有善政命，不敢以告人。箋云不敢以告人而去者，畏昭公謂己動民心。</small>

> - **嚴粲**言不敢吿人者，乃所以吿昭公。


#### 椒聊 <small>二章、章六句</small> {#4}

椒聊，刺晉昭公也。君子見沃之盛彊，能脩其政，知其蕃衍盛大，子孫將有晉國焉。

> - **應劭**風俗通曰漢官儀，皇后稱椒房，取其蕃實之義也，詩曰「椒聊之實，蕃衍盈升」。

椒聊之實，蕃衍盈升。<small>興也。椒聊，椒也。箋云椒之性芬香而少實，今一梂之實，蕃衍滿升，非其常也，興者，喻桓叔晉君之支別耳，今其子孫眾多，將日以盛也。</small>彼其之子，碩大無朋。<small>朋，比也。箋云之子，是子也，謂桓叔也。碩，謂壯貌，佼好也。大，謂德美廣博也。無朋，平均不朋黨。</small>椒聊且，遠條且。<small>條，長也。箋云椒之氣日益遠長，似桓叔之德彌廣博。</small>

> - 聊，同莍，亦作朻、梂，草木之實聚生成叢。蕃衍，文選引詩作蔓延。且 `jū`。條，足利本作脩。

椒聊之實，蕃衍盈匊。<small>兩手曰匊。</small>彼其之子，碩大且篤。<small>篤，厚也。</small>椒聊且，遠條且。<small>言聲之遠聞也。</small>


#### 綢繆 <small>三章、章六句</small> {#5}

綢繆，刺晉亂也。國亂則昬姻不得其時焉。<small>不得其時，謂不及仲春之月。</small>

綢繆束薪，三星在天。<small>興也。綢繆，猶纏綿也。三星，參也。在天，謂始見東方也。男女待禮而成，若薪芻待人事而後束也。三星在天，可以嫁取矣。箋云三星，謂心星也，心有尊卑夫婦父子之象，又為二月之合宿，故嫁取者以為候焉。昏而火星不見，嫁取之時也，今我束薪於野，乃見其在天，則三月之末四月之中見於東方矣，故云不得其時。</small>今夕何夕，見此良人。<small>良人，美室也。箋云今夕何夕者，言此夕何月之夕乎，而女以見良人，言非其時。</small>子兮子兮，如此良人何。<small>子兮者，嗟茲也。箋云子兮子兮者，斥嫁取者，子取後陰陽交會之月，當如此良人何。</small>

> - 儀禮鄭注「婦人稱夫曰良」。

綢繆束芻，三星在隅。<small>隅，東南隅也。箋云心星在隅，謂四月之末五月之中。</small>今夕何夕，見此邂逅。<small>邂逅，解說之貌。</small>子兮子兮，如此邂逅何。

> - **朱熹**昏現之星至此，則夜久矣。**胡承珙**邂逅，會合之意，淮南俶真訓「孰肯解構人間之事」，高注「解構，猶會合也」，凡君臣朋友男女之會合皆可言之，傳云「解悦之貌」，即因會合而心解意悦耳。

綢繆束楚，三星在戶。<small>參星正月中直戶也。箋云心星在戶，謂五月之末六月之中。</small>今夕何夕，見此粲者。<small>三女為粲，大夫一妻二妾。</small>子兮子兮，如此粲者何。

> - **朱熹**戶必南出，昏現之星至此，則夜分矣。


#### 杕杜 <small>二章、章九句</small> {#6}

杕杜，刺時也。君不能親其宗族，骨肉離散，獨居而無兄弟，將為沃所并爾。

有杕之杜，其葉湑湑。<small>興也。杕，特生貌。杜，赤棠也。湑湑，枝葉不相比也。</small>獨行踽踽，豈無他人，不如我同父。<small>踽踽，無所親也。箋云他人，謂異姓也。言昭公遠其宗族，獨行於國中踽踽然，此豈無異姓之臣乎，顧恩不如同姓親親也。</small>嗟行之人，胡不比焉。<small>箋云君所與行之人，謂異姓卿大夫也。比，輔也。此人女何不輔君為政令。</small>人無兄弟，胡不佽焉。<small>佽，助也。箋云異姓卿大夫，女見君無兄弟之親親者，何不相推佽而助之。</small>

> - 杕 `dì`。杜，即[甘棠](../02/#5)也。踽 `jǔ`。佽 `cì`。

有杕之杜，其葉菁菁。<small>菁菁，葉盛也。箋云菁菁，希少之貌。</small>獨行睘睘，豈無他人，不如我同姓。<small>睘睘，無所依也。同姓，同祖也。</small>嗟行之人，胡不比焉。人無兄弟，胡不佽焉。

> - 睘睘 `qióng`，魯詩作煢煢。**馬瑞辰**女生曰姓，此詩同姓，對前章同父者言，又據下文「人無兄弟」而言，同姓蓋謂同母生者。


#### 羔裘 <small>二章、章四句</small> {#7}

羔裘，刺時也。晉人刺其在位不恤其民也。<small>恤，憂也。</small>

羔裘豹袪，自我人居居。<small>袪，袂也。本末不同，在位與民異心自用也。居居，懷惡不相親比之貌。箋云羔裘豹袪，在位卿大夫之服也，其役使我之民人，其意居居然有悖惡之心，不恤我之困苦。</small>豈無他人，維子之故。<small>箋云此民，卿大夫采邑之民也，故云豈無他人可歸往者乎，我不去者，乃念子故舊之人。</small>

> - 袪 `qū`。自，用也，**胡承珙**自我人居居，猶言我人自居居。居，同倨。維，同惟。故，同婟，戀惜也。

羔裘豹褎，自我人究究。<small>褎，猶袪也。究究，猶居居也。</small>豈無他人，維子之好。<small>箋云我不去而歸往他人者，乃念子而愛好之也。民之厚如此，亦唐之遺風。</small>

> - 褎 `xiù`，同袖。爾雅釋訓「居居、究究，惡也」。


#### 鴇羽 <small>三章、章七句</small> {#8}

鴇羽，刺時也。昭公之後大亂五世，君子下從征役，不得養其父母而作是詩也。<small>大亂五世者，昭公、孝侯、鄂侯、哀侯、小子侯。</small>

肅肅鴇羽，集于苞栩。<small>興也。肅肅，鴇羽聲也。集止、苞稹、栩杼也。鴇之性不樹止。箋云興者，喻君子當居安平之處，今下從征役，其為危苦如鴇之樹止然。稹者，根相迫迮梱致也。</small>王事靡盬，不能蓺稷黍，父母何怙。<small>盬，不攻致也。怙，恃也。箋云蓺，樹也。我迫王事，無不攻致，故盡力焉，既則罷倦，不能播種五穀，今我父母將何怙乎。</small>悠悠蒼天，曷其有所。<small>箋云曷，何也。何時我得其所哉。</small>

> - 爾雅釋言「苞，稹」，孫炎注「物叢生曰苞，齊人名曰稹」。**馬瑞辰**爾雅釋詁「棲、憩、休、苦，息也」，苦即盬之假借。

肅肅鴇翼，集于苞棘。王事靡盬，不能蓺黍稷，父母何食。悠悠蒼天，曷其有極。<small>箋云極，已也。</small>

肅肅鴇行，集于苞桑。<small>行，翮也。</small>王事靡盬，不能蓺稻粱，父母何嘗。悠悠蒼天，曷其有常。

> - **馬瑞辰**鴇行，猶雁行也。


#### 無衣 <small>二章、章三句</small> {#9}

無衣，美晉武公也。武公始并晉國，其大夫為之請命乎天子之使而作是詩也。<small>天子之使，是時使來者。</small>

豈曰無衣七兮，<small>侯伯之禮七命，冕服七章。箋云我豈無是七章之衣乎。晉舊有之，非新命之服。</small>不如子之衣，安且吉兮。<small>諸侯不命於天子則不成為君。箋云武公初并晉國，心未自安，故以得命服為安。</small>

豈曰無衣六兮，<small>天子之卿六命，車旗衣服以六為節。箋云變七言六者，謙也，不敢必當侯伯，得受六命之服，列於天子之卿，猶愈乎不。</small>不如子之衣，安且燠兮。<small>燠，煖也。</small>

> - 說文「燠，熱在中也」。


#### 有杕之杜 <small>二章、章六句</small> {#10}

有杕之杜，刺晉武公也。武公寡特，兼其宗族而不求賢以自輔焉。

有杕之杜，生于道左。<small>興也。道左之陽，人所宜休息也。箋云道左，道東也。日之熱恆在日中之後，道東之杜，人所宜休息也，今人不休息者，以其特生陰寡也，興者，喻武公初兼其宗族，不求賢者與之在位，君子不歸，似乎特生之杜然。</small>彼君子兮，噬肯適我。<small>噬，逮也。箋云肯可、適之也。彼君子之人至於此國，皆可來之我君所，君子之人義之與比，其不來者君不求之。</small>中心好之，曷飲食之。<small>箋云曷，何也。言中心誠好之，何但飲食之，當盡禮極歡以待之。</small>

> - 噬，韓詩作逝，語詞。曷，何不也。

有杕之杜，生于道周。<small>周，曲也。</small>彼君子兮，噬肯來遊。<small>遊，觀也。</small>中心好之，曷飲食之。

> - 韓詩「周，右也」。


#### 葛生 <small>五章、章四句</small> {#11}

葛生，刺晉獻公也。好攻戰，則國人多喪矣。<small>喪，棄亡也。夫從征役棄亡不反，則其妻居家而怨思。</small>

葛生蒙楚，蘞蔓于野。<small>興也。葛生延而蒙楚，蘞生蔓於野，喻婦人外成於他家。</small>予美亡此，誰與獨處。<small>箋云予我、亡無也。言我所美之人無於此，謂其君子也，吾誰與居乎，獨處家耳，從軍未還，未知死生，其今無於此。</small>

> - **馬瑞辰**葛與蘞皆蔓草，延於松柏則得其所，今詩言蒙楚、蒙棘、蔓野、蔓域，蓋以喻婦人失其所依。**陳奐**婦人稱夫謂美，猶稱夫謂良。

葛生蒙棘，蘞蔓于域。<small>域，塋域也。</small>予美亡此，誰與獨息。<small>息，止也。</small>

角枕粲兮，錦衾爛兮。<small>齊則角枕錦衾。禮，夫不在，斂枕篋衾席，韣而藏之。箋云夫雖不在而不失其祭也，攝主，主婦猶自齊而行事。</small>予美亡此，誰與獨旦。<small>箋云旦，明也。我君子無於此，吾誰與齊乎，獨自絜明。</small>

夏之日，冬之夜。<small>言長也。箋云思者於晝夜之長時尤甚，故極言之以盡情。</small>百歲之後，歸于其居。<small>箋云居，墳墓也。言此者，婦人專壹，義之至，情之盡。</small>

冬之夜，夏之日。百歲之後，歸于其室。<small>室，猶居也。箋云室，猶塚壙。</small>


#### 采苓 <small>三章、章八句</small> {#12}

采苓，刺晉獻公也。獻公好聽讒焉。

采苓采苓，首陽之巔。<small>興也。苓，大苦也。首陽，山名也。采苓，細事也，首陽，幽辟也，細事喻小行也，幽辟喻無徵也。箋云采苓采苓者，言采苓之人眾多非一也，皆云采此苓於首陽山之上，首陽山之上信有苓矣，然而今之采者未必於此山，然而人必信之，興者，喻事有似而非。</small>人之為言，苟亦無信。舍旃舍旃，苟亦無然。<small>苟，誠也。箋云苟，且也。為言，謂為人為善言以稱薦之，欲使見進用也。旃之言焉也。舍之焉舍之焉，謂謗訕人欲使見貶退也，此二者且無信，受之且無答然。</small>人之為言，胡得焉。<small>箋云人以此言來，不信受之，不答然之，從後察之，或時見罪，何所得。</small>

> - **陳奐**為，讀作偽也，為言，即讒言，所謂小行無徵之言也，無然，無是也，無是者，無一是者也。**聞一多**得，取也，與「舍」對，言人之偽言不足取也。

采苦采苦，首陽之下。<small>苦，苦菜也。</small>人之為言，苟亦無與。舍旃舍旃，苟亦無然。<small>無與，勿用也。</small>人之為言，胡得焉。

采葑采葑，首陽之東。<small>葑，菜名也。</small>人之為言，苟亦無從。舍旃舍旃，苟亦無然。人之為言，胡得焉。


{{<sign>}}唐國十二篇、三十三章、二百三句{{</sign>}}