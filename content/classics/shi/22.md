---
title: "魚藻之什詁訓傳第二十二"
date: 2019-06-03T10:14:15+08:00
lastmod: 2021-10-29
draft: false
weight: 322
js:
    - /js/toc.js
    - /js/commentary.js
---


#### 魚藻 <small>三章、章四句</small> {#1}

魚藻，刺幽王也。言萬物失其性，王居鎬京，將不能以自樂，故君子思古之武王焉。<small>萬物失其性者，王政教衰，陰陽不和，群生不得其所也。將不能以自樂，言必自是有危亡之禍。</small>

魚在在藻，有頒其首。<small>頒，大首貌。魚以依蒲藻為得其性。箋云藻，水草也。魚之依水草，猶人之依明王也，明王之時，魚何所處乎，處於藻，既得其性則肥充，其首頒然，此時人物皆得其所，正言魚者，以潛逃之類，信其著見。</small>王在在鎬，豈樂飲酒。<small>箋云豈亦樂也。天下平安，萬物得其性，武王何所處乎，處于鎬京，樂八音之樂，與群臣飲酒而已，今幽王惑於褒姒，萬物失其性，方有危亡之禍，而亦豈樂飲酒於鎬京，而無悛心，故以此刺焉。</small>

> - 頒 `fén`，魯詩作賁。都鎬始自武王。

魚在在藻，有莘其尾。<small>莘，長貌。</small>王在在鎬，飲酒樂豈。

魚在在藻，依于其蒲。王在在鎬，有那其居。<small>箋云那，安貌。天下平安，王無四方之虞，故其居處那然安也。</small>


#### 采菽 <small>五章、章八句</small> {#2}

采菽，刺幽王也。侮慢諸侯，諸侯來朝，不能錫命，以禮數徵會之而無信義，君子見微而思古焉。<small>幽王徵會諸侯，為合義兵征討有罪，既往而無之，是於義事不信也。君子見其如此，知其後必見攻伐，將無救也。</small>

> - 釋文「菽，本亦作叔」，左傳昭十七年「賦采叔」。

采菽采菽，筐之筥之。<small>興也。菽，所以芼大牢而待君子也。羊則苦，豕則薇。箋云菽，大豆也，采之者，采其葉以為藿，三牲牛羊豕芼以藿，王饗賓客，有牛俎，乃用鉶羹，故使采之。</small>君子來朝，何錫予之。雖無予之，路車乘馬。<small>君子，謂諸侯也。箋云賜諸侯以車馬，言雖無予之，尚以為薄。</small>又何予之，玄袞及黼。<small>玄袞，卷龍也。白與黑謂之黼。箋云及，與也。玄袞，玄衣而畫以卷龍也。黼，黼黻，謂絺衣也，諸公之服自袞冕而下，侯伯自鷩冕而下，子男自毳冕而下，王之賜，維用有文章者。</small>

> - **陳奐**芼大牢本以待君子之禮，而言興者，因所事而興也。

觱沸檻泉，言采其芹。<small>觱沸，泉出貌。檻泉，正出也。箋云言，我也。芹，菜也，可以為菹，亦所用待君子也。我使采其水中芹者，尚絜清也，周禮「芹菹鴈醢」。</small>君子來朝，言觀其旂。其旂淠淠，鸞聲嘒嘒。載驂載駟，君子所屆。<small>淠淠，動也。嘒嘒，中節也。箋云屆，極也。諸侯來朝，王使人迎之，因觀其衣服車乘之威儀，所以為敬，且省禍福也。諸侯將朝于王，則驂乘乘四馬而往。此之服飾，君子法制之極也，言其尊，而王今不尊也。</small>

> - 觱 `bì` 沸，疊韻。檻泉，爾雅「濫泉，正出，正出，涌出也」。**馬瑞辰**周官「上公建旂九旒，侯伯七旒，子男五旒」，觀其所建旌旂，則諸侯之尊卑等級判焉。淠 `pèi`。驂，一車駕三馬，駟，一車駕四馬。

赤芾在股，邪幅在下。彼交匪紓，天子所予。<small>諸侯赤芾。邪幅，幅，偪也，所以自偪束也。紓，緩也。箋云芾，大古蔽膝之象也，冕服謂之芾，其他服謂之韠，以韋為之，其制上廣一尺，下廣二尺，長三尺，其頸五寸，肩革帶博二寸。脛本曰股。邪幅，如今行縢也，偪束其脛，自足至膝，故曰在下。彼與人交接，自偪束如此，則非有解怠紓緩之心，天子以是故賜予之。</small>樂只君子，天子命之。樂只君子，福祿申之。<small>申，重也。箋云只之言是也。古者天子賜諸侯也，以禮樂樂之，乃後命予之也。天子賜之，神則以福祿申重之，所謂神謀鬼謀也，刺今王不然。</small>

> - 邪幅，即今綁腿。彼交匪紓，荀子勸學篇引作「匪交匪紓」，交，同絞，急躁也，紓，怠慢也。

維柞之枝，其葉蓬蓬。<small>蓬蓬，盛貌。箋云此興也，柞之幹猶先祖也，枝猶子孫也，其葉蓬蓬，喻賢才也。正以柞為興者，柞之葉新，將生，故，乃落於地，以喻繼世以德相承者明也。</small>樂只君子，殿天子之邦。樂只君子，萬福攸同。<small>殿，鎮也。</small>平平左右，亦是率從。<small>平平，辯治也。箋云率，循也。諸侯之有賢才之德，能辯治其連屬之國，使得其所，則連屬之國亦循順之。</small>

> - 蓬蓬，同芃芃。平平 `pián`，釋文引韓詩作便便，古平、便同聲，即堯典平章、平秩之平。

汎汎楊舟，紼纚維之。<small>紼，繂也。纚，緌也。明王能維持諸侯也。箋云楊木之舟浮於水上，汎汎然東西無所定，舟人以紼繫其緌以制行之，猶諸侯之治民，御之以禮法。</small>樂只君子，天子葵之。樂只君子，福祿膍之。<small>葵，揆也。膍，厚也。</small>優哉游哉，亦是戾矣。<small>戾，至也。箋云戾，止也。諸侯有盛德者亦優游，自安止於是，言思不出其位。</small>

> - **馬瑞辰**紼蓋以麻為索，纚蓋以竹為索，皆所以維舟也。膍 `pí`，釋文引韓詩作肶。優哉游哉，韓詩外傳引作「優哉柔哉」。左傳襄二十九年杜注「戾，定也」。末句為留客之詞，故章首以紼纚維繫楊舟起興。


#### 角弓 <small>八章、章四句</small> {#3}

角弓，父兄刺幽王也。不親九族而好讒佞，骨肉相怨，故作是詩也。

騂騂角弓，翩其反矣。<small>興也。騂騂，調利也。不善紲檠巧用則翩然而反。箋云興者，喻王與九族不以恩禮御待之，則使之多怨也。</small>兄弟昬姻，無胥遠矣。<small>箋云胥，相也。骨肉之親當相親信，無相疏遠，相疏遠則以親親之望易以成怨。弓之為物，張之則內向而來，弛之則外反而去，有似兄弟昏姻親疏遠近之意。又云騂騂角弓既翩然而反矣，兄弟昏姻則豈可以相遠哉。</small>

> - 翩，同偏，說文「偏，頗也」，段注「頗，頭偏也，引伸為凡偏之稱」。

爾之遠矣，民胥然矣。爾之敎矣，民胥傚矣。<small>箋云爾，女，女幽王也。胥，皆也。言王，女不親骨肉則天下之人皆如之，見女之教令，無善無惡，所尚者，天下之人皆學之，言上之化下不可不慎。</small>

> - **馬瑞辰**詩以「教」與「遠」對言，遠為不善，則教當為善。

此令兄弟，綽綽有裕。不令兄弟，交相為瘉。<small>綽綽，寬也。裕饒、瘉病也。箋云令，善也。</small>

民之無良，相怨一方。<small>箋云良，善也。民之意不獲，當反責之於身，思彼所以然者而恕之，無善心之人則徒居一處，怨恚之。</small>受爵不讓，至于己斯亡。<small>爵祿不以相讓，故怨禍及之。比周而黨愈少，鄙爭而名愈辱，求安而身愈危。箋云斯，此也。</small>

> - **馬瑞辰**人之無良，一方之人皆怨之，至于己受爵不讓，亦為無良，則忘之也。斯，語詞。

老馬反為駒，不顧其後。<small>已老矣而孩童慢之。箋云此喻幽王見老人反侮慢之，遇之如幼稚，不自顧念後至年老，人之遇己亦將然。</small>如食宜饇，如酌孔取。<small>饇，飽也。箋云王如食老者，則宜令之飽，如飲老者，則當孔取。孔取，謂度其所勝多少，凡器之孔，其量大小不同，老者氣力弱，故取義焉。王有族食、族燕之禮。</small>

> - 食 `sì`。饇 `yù`。

毋敎猱升木，如塗塗附。<small>猱，猿屬。塗泥、附著也。箋云毋，禁辭。猱之性善登木，若教使其為之，必也。附，木桴也。塗之性善著，若以塗附，其著亦必也。以喻人之心皆有仁義，教之則進。</small>君子有徽猷，小人與屬。<small>徽，美也。箋云猷，道也。君子有美道以得聲譽，則小人亦樂與之而自連屬焉，今無良之人相怨，王不教之。</small>

> - 猱 `náo`。如，而也。初句意為勿教猱上樹，反用泥塗不使之升。

雨雪瀌瀌，見晛曰消。<small>晛，日氣也。箋云雨雪之盛瀌瀌然，至日將出，其氣始見，人則皆稱曰雪今消釋矣，喻小人雖多，王若欲興善政，則天下聞之，莫不曰小人今誅滅矣，其所以然者，人心皆樂善，王不啟教之。</small>莫肯下遺，式居婁驕。<small>箋云莫，無也。遺，讀曰隨。式，用也。婁，斂也。今王不以善政啟小人之心，則無肯謙虛以禮相卑下，先人而後己，用此自居處，斂其驕慢之過者。</small>

> - 見晛 `xiàn`，疊韻，日出清明貌。**馬瑞辰**古者以雪喻小人，以雪之遇日氣而消喻小人之遇王政之清明而將敗也。遺，魯詩作遂。**陳奐**[北門](../03/#15)傳「遺，加也」，此遺字當亦訓加，婁，數也，「莫肯下遺，式居婁驕」，言小人之行不肯卑下加禮于人，唯數數驕慢好自用也。

雨雪浮浮，見晛曰流。<small>浮浮，猶瀌瀌也。流，流而去也。</small>如蠻如髦，我是用憂。<small>蠻，南蠻也。髦，夷髦也。箋云今小人之行如夷狄，而王不能變化之，我用是為大憂也。髦，西夷別名，武王伐紂，其等有八國從焉。</small>


#### 菀柳 <small>三章、章六句</small> {#4}

菀柳，刺幽王也。暴虐無親而刑罰不中，諸侯皆不欲朝，言王者之不可朝事也。

有菀者柳，不尚息焉。<small>興也。菀，茂木也。箋云尚，庶幾也。有菀然枝葉茂盛之柳，行路之人豈有不庶幾欲就之止息乎，興者，喻王有盛德則天下皆庶幾願往朝焉，憂今不然。</small>上帝甚蹈，無自暱焉。<small>蹈動、暱近也。箋云蹈，讀曰悼。上帝乎者，愬之也。今幽王暴虐，不可以朝事，甚使我心中悼病，是以不從而近之，釋己所以不朝之意。</small>俾予靖之，後予極焉。<small>靖治、極至也。箋云靖謀、俾使、極誅也。假使我朝王，王留我，使我謀政事，王信讒，不察功考績，後反誅放我，是言王刑罰不中，不可朝事也。</small>

> - 菀 `yù`，淮南子「形苑而神壯」，高注「苑，枯病也」。**馬瑞辰**詩蓋以枯柳之不可止息，興王朝之不可依倚也。又云動者，言其喜怒變動無常。極，同殛，放逐。

有菀者柳，不尚愒焉。<small>愒，息也。</small>上帝甚蹈，無自瘵焉。<small>瘵，病也。箋云瘵，接也。</small>俾予靖之，後予邁焉。<small>箋云邁，行也，行亦放也，春秋傳曰「子將行之」。</small>

> - 愒 `qì`。瘵 `zhài`。

有鳥高飛，亦傅于天。彼人之心，于何其臻。<small>箋云傅、臻皆至也。彼人，斥幽王也。鳥之高飛，極至於天耳，幽王之心，於何所至乎，言其轉側無常，人不知其所屆。</small>曷予靖之，居以凶矜。<small>曷害、矜危也。箋云王何為使我謀之，隨而罪我，居我以凶危之地，謂四裔也。</small>


#### 都人士 <small>五章、章六句</small> {#5}

都人士，周人刺衣服無常也。古者長民衣服不貳，從容有常以齊其民則民德歸壹，傷今不復見古人也。<small>服，謂冠弁衣裳也。古者，明王時也。長民，謂凡在民上倡率者也。變易無常謂之貳。從容，謂休燕也，休燕猶有常，則朝夕明矣。壹者，專也、同也。</small>

> - **王先謙**此詩毛氏五章，三家皆止四章，孔疏云「左襄十四年傳引此詩『行歸于周，萬民所望』二句，服虔曰逸詩也」。熹平石經魯詩殘石亦無首章。

彼都人士，狐裘黃黃。其容不改，出言有章。<small>彼，彼明王也。箋云城郭之域曰都。古明王時，都人之有士行者，冬則衣狐裘，黃黃然取溫裕而已，其動作容貌既有常，吐口言語又有法度文章，疾今奢淫，不自責以過差。</small>行歸于周，萬民所望。<small>周，忠信也。箋云于，於也。都人之士所行要歸於忠信，其餘萬民寡識者，咸瞻望而法俲之，又疾今不然。</small>

> - **馬瑞辰**逸周書大匡解「士惟都人，孝悌子孫」，是都人乃美士之稱，鄭風「洵美且都、不見子都」，都皆訓美，美色謂之都，都人猶言美人也。白虎通衣裳篇「諸侯狐黃」，禮玉藻「狐裘黃衣以裼之」，裼 `xī` 蓋罩衫披風之屬。行，將。周，鎬京。

彼都人士，臺笠緇撮。<small>臺所以禦暑，笠所以禦雨也。緇撮，緇布冠也。箋云臺，夫須也。都人之士以臺皮為笠，緇布為冠。古明王之時儉且節也。</small>彼君子女，綢直如髮。<small>密直如髮也。箋云彼君子女者，謂都人之家女也，其情性密緻，操行正直，如髮之本末無隆殺也。</small>我不見兮，我心不說。<small>箋云疾時皆奢淫，我不復見今士女之然者，心思之而憂也。</small>

> - 臺，通薹，莎草。綢，同䯾，說文「䯾，髮多也」。如，其也。

彼都人士，充耳琇實。<small>琇，美石也。箋云言以美石為瑱，瑱，塞耳。</small>彼君子女，謂之尹吉。<small>尹，正也。箋云吉，讀為姞，尹氏、姞氏，周室昏姻之舊姓也。人見都人之家女，咸謂之尹氏、姞氏之女，言有禮法。</small>我不見兮，我心苑結。<small>箋云苑，猶屈也、積也。</small>

> - 苑，音義同鬱。

彼都人士，垂帶而厲。彼君子女，卷髮如蠆。<small>厲，帶之垂者。箋云而，亦如也，而厲，如鞶厲也，鞶必垂厲以為飾，厲，字當作裂。蠆，螫蟲，尾末揵然，似婦人髮末曲上卷然者也。</small>我不見兮，言從之邁。<small>箋云言，亦我也。邁，行也。我今不見士女此飾，心思之，欲從之行，言己憂悶，欲自殺求從古人。</small>

> - 卷 `quán`。蠆 `chài`，通俗文「長尾為蠆，短尾為蠍」。

匪伊垂之，帶則有餘。匪伊卷之，髮則有旟。<small>旟，揚也。箋云伊，辭也。此言士非故垂此帶也，帶於禮自當有餘也，女非故卷此髮也，髮於禮自當有旟也。旟，枝旟。揚，起也。</small>我不見兮，云何盱矣。<small>箋云盱，病也。思之甚，云「何乎，我今已病也」。</small>

> - **朱熹**言其自然閒美，不假修飾也。


#### 采綠 <small>四章、章四句</small> {#6}

采綠，刺怨曠也。幽王之時多怨曠者也。<small>怨曠者，君子行役過時之所由也，而刺之者，譏其不但憂思而已，欲從君子於外，非禮也。</small>

終朝采綠，不盈一匊。<small>興也。自旦及食時為終朝。兩手曰匊。箋云綠，王芻也，易得之菜也，終朝采之而不滿手，怨曠之深，憂思不專於事。</small>予髮曲局，薄言歸沐。<small>局，卷也。婦人夫不在則不容飾。箋云言，我也。禮，婦人在夫家筓象筓，今曲卷其髮，憂思之甚也。有云君子將歸者，我則沐以待之。</small>

> - 綠，同菉。

終朝采藍，不盈一襜。<small>衣蔽前謂之襜。箋云藍，染草也。</small>五日為期，六日不詹。<small>詹，至也。婦人五日一御。箋云婦人過於時乃怨曠。五日六日者，五月之日、六月之日也，期至五月而歸，今六月猶不至，是以憂思。</small>

> - 襜 `chān`。

之子于狩，言韔其弓。之子于釣，言綸之繩。<small>箋云之子，是子也，謂其君子也。于，往也。綸，釣繳也。君子往狩與，我當從之，為之韔弓，其往釣與，我當從之，為之繩繳，今怨曠，自恨初行時不然。</small>

> - 韔 `chàng`，弓袋。

其釣維何，維魴及鱮。維魴及鱮，薄言觀者。<small>箋云觀，多也。此美其君子之有技藝也，釣必得魴鱮，魴鱮是云其多者耳，其眾雜魚乃眾多矣。</small>


#### 黍苗 <small>五章、章四句</small> {#7}

黍苗，刺幽王也。不能膏潤天下，卿士不能行召伯之職焉。<small>陳宣王之德、召伯之功，以刺幽王及其群臣廢此恩澤事業也。</small>

> - **劉玉汝**詩纘緒曰黍苗為營謝方畢而歸之詩，[崧高](../25/#5)為營謝既成，申伯出封之詩。

芃芃黍苗，陰雨膏之。<small>興也。芃芃，長大貌。箋云興者，喻天下之民如黍苗然，宣王能以恩澤育養之，亦如天之有陰雨之潤。</small>悠悠南行，召伯勞之。<small>悠悠，行貌。箋云宣王之時，使召伯營謝邑，以定申伯之國，將徒役南行，眾多悠悠然，召伯則能勞來勸說以先之。</small>

> - **陳奐**謝在周南也。召伯，召穆公虎，**陳啟源**稽古編曰穆公諫厲王親兄弟，又脫宣王於難而以子代之，及王立，復為平淮夷，城謝邑。

我任我輦，我車我牛。我行既集，蓋云歸哉。<small>任者，輦者，車者，牛者。箋云集，猶成也。蓋，猶皆也。營謝轉餫之役，有負任者，有輓輦者，有將車者，有牽傍牛者，其所為南行之事既成，召伯則皆告之云「可歸哉」，刺今王使民行役，曾無休止時。</small>

> - 蓋，通盍。

我徒我御，我師我旅。我行既集，蓋云歸處。<small>徒行者，御車者，師者，旅者。箋云步行曰徒。召伯營謝邑，以兵眾行，其士卒有步行者，有御兵車者。五百人為旅，五旅為師，春秋傳曰「諸侯之制，君行師從，卿行旅從」。</small>

肅肅謝功，召伯營之。烈烈征師，召伯成之。<small>謝，邑也。箋云肅肅，嚴正之貌。營，治也。烈烈，威武貌。征，行也。美召伯治謝邑，則使之嚴正，將師旅行則有威武也。</small>

原隰既平，泉流既清。召伯有成，王心則寧。<small>土治曰平，水治曰清。箋云召伯營謝邑，相其原隰之宜，通其水泉之利，此功既成，宣王之心則安也。又刺今王臣無成功而亦心安。</small>


#### 隰桑 <small>四章、章四句</small> {#8}

隰桑，刺幽王也。小人在位，君子在野，思見君子，盡心以事之。

隰桑有阿，其葉有難。<small>興也。阿然美貌，難然盛貌，有以利人也。箋云隰中之桑，枝條阿阿然長美，其葉又茂盛可以庇廕人。興者，喻時賢人君子不用而野處，有覆養之德也，正以隰桑興者，反求此義，則原上之桑，枝葉不能然，以刺時小人在位，無德於民。</small>既見君子，其樂如何。<small>箋云思在野之君子而得見其在位，喜樂無度。</small>

> - 案低濕處宜桑。**王先謙**案有阿即阿阿也，故箋讀為阿阿，字亦變為猗猗，見[淇奧](../05/#1)傳，經中凡累字多參用「有」字，與累字無異。**陳奐**難之為言那也，其讀同那，[桑扈](../21/#5)、[那](../30/#1)傳「那，多也」，盛與多同義，阿難連緜字，[萇楚](../13/#3)曰猗儺，[那](../30/#1)曰猗那，聲義皆同也。

隰桑有阿，其葉有沃。<small>沃，柔也。</small>既見君子，云何不樂。

隰桑有阿，其葉有幽。<small>幽，黑色也。</small>既見君子，德音孔膠。<small>膠，固也。箋云君子在位，民附仰之，其教令之行甚堅固也。</small>

> - **馬瑞辰**孔膠，猶云甚盛耳。

心乎愛矣，遐不謂矣。中心藏之，何日忘之。<small>箋云遐遠、謂勤、藏善也。我心愛此君子，君子雖遠在野，豈能不勤思之乎，宜思之也，我心善此君子，又誠不能忘也，孔子曰「愛之能勿勞乎，忠焉能勿誨乎」。</small>

> - 遐不，即何不、胡不，古遐與何、胡雙聲，故通用。謂，吿也。


#### 白華 <small>八章、章四句</small> {#9}

白華，周人刺幽后也。幽王取申女以為后，又得褒姒而黜申后，故下國化之，以妾為妻、以孽代宗而王弗能治，周人為之作是詩也。<small>申，姜姓之國也。褒姒，褒人所入之女，姒其字也，是謂幽后。孽，支庶也。宗，適子也。王不能治，己不正故也。</small>

白華菅兮，白茅束兮。<small>興也。白華，野菅也，已漚為菅。箋云白華於野，已漚名之為菅。菅柔忍中用矣，而更取白茅收束之，茅比於白華為脆，興者，喻王取於申，申后禮儀備，任妃后之事，而更納褒姒，褒姒為孽，將至滅國。</small>之子之遠，俾我獨兮。<small>箋云之子，斥幽王也。俾，使也。王之遠外我，不復答耦我，意欲使我獨也。老而無子曰獨。後褒姒譖申后之子宜咎，宜咎奔申。</small>

> - **朱熹**蓋言白華與茅尚能相依，而我與子乃相去如此之遠。

英英白雲，露彼菅茅。<small>英英，白雲貌。露亦有雲，言天地之氣無微不著，無不覆養。箋云白雲下露，養彼可以為菅之茅，使與白華之菅相亂易，猶天下妖氣生褒姒，使申后見黜。</small>天步艱難，之子不猶。<small>步行、猶可也。箋云猶，圖也。天行此艱難之妖久矣，王不圖其變之所由爾，昔夏之衰，有二龍之妖，卜藏其漦，周厲王發而觀之，化為玄黿，童女遇之，當宣王時而生女，懼而棄之，後褒人有獄而入之幽王，幽王嬖之，是謂褒姒。</small>

> - **馬瑞辰**[六月](../17/#7)云「白旆英英」，英英是白貌，則知此詩英英亦雲之白貌。孔疏引侯苞云「天行艱難於我身，不我可也」。

滮池北流，浸彼稻田。<small>滮，流貌。箋云池水之澤浸潤稻田，使之生殖，喻王無恩意於申后，滮池之不如也。豐鎬之間水北流。</small>嘯歌傷懷，念彼碩人。<small>箋云碩，大也。妖大之人，謂褒姒也。申后見黜，褒姒之所為，故憂傷而念之。</small>

> - 滮 `biāo` 池，水經註渭水「鎬水又北流，西北注與滮池水合，水出鄗池西而北流入於鎬」。

樵彼桑薪，卬烘于煁。<small>卬我、烘燎也。煁，烓竈也。桑薪，宜以養人者也。箋云人之樵取彼桑薪，宜以炊饔饍之爨以養食人，桑薪，薪之善者也，我反以燎於烓竈，用炤事物而已，喻王始以禮取申后，申后禮儀備，今反黜之，使為卑賤之事亦猶是。</small>維彼碩人，實勞我心。

> - 煁 `chén`。

鼓鍾于宮，聲聞于外。<small>有諸宮中，必形見於外。箋云王失禮於內而下國聞知而化之，王弗能治，如鳴鼓鍾於宮中，而欲外人不聞，亦不可止。</small>念子懆懆，視我邁邁。<small>邁邁，不說也。箋云此言申后之忠於王也，念之懆懆然，欲諫正之，王反不說於其所言。</small>

> - 懆懆，釋文引說文云「愁不申也」，今本作「愁不安也」。邁邁，釋文「韓詩及說文並作㤄㤄，韓詩云意不說好也，許云很怒也」。

有鶖在梁，有鶴在林。<small>鶖，禿鶖也。箋云鶖也鶴也，皆以魚為美食者也，鶖之性貪惡而今在梁，鶴絜白而反在林，興王養褒姒而餒申后，近惡而遠善。</small>維彼碩人，實勞我心。

鴛鴦在梁，戢其左翼。<small>箋云戢，斂也。斂左翼者，謂右掩左也。鳥之雌雄不可別者，以翼右掩左雄，左掩右雌，陰陽相下之義也，夫婦之道，亦以禮義相下，以成家道。</small>之子無良，二三其德。<small>箋云良，善也。王無答耦己之善意，而變移其心志，令我怨曠。</small>

> - **馬瑞辰**詩蓋以鴛鴦匹鳥得其所止，能不貳其偶，以興幽王二三其德，為匹鳥之不若也。

有扁斯石，履之卑兮。<small>扁扁，乘石貌。王乘車履石。箋云王后出入之禮與王同，其行登車亦履石，申后始時亦然，今見黜而卑賤也。</small>之子之遠，俾我疧兮。<small>疧，病也。箋云王之遠外我，欲使我困病。</small>

> - **胡承珙**卑字當屬石言，何氏古義云「履之卑兮是倒文，言乘石卑下，猶得蒙王踐履」。


#### 緜蠻 <small>三章、章八句</small> {#10}

緜蠻，微臣刺亂也。大臣不用仁心，遺忘微賤，不肯飲食教載之，故作是詩也。<small>微臣，謂士也。古者卿大夫出行，士為末介，士之祿薄，或困乏於資財，則當賙贍之。幽王之時，國亂禮廢恩薄，大不念小，尊不恤賤，故本其亂而刺之。</small>

> - **王質**詩總聞曰重臣出行，而下士冗役吿勞者也，聞其吿勞而旋生憫心。

緜蠻黃鳥，止于丘阿。<small>興也。緜蠻，小鳥貌。丘阿，曲阿也。鳥止於阿，人止於仁。箋云止，謂飛行所止託也。興者，小鳥知止於丘之曲阿靜安之處而託息焉，喻小臣擇卿大夫有仁厚之德者而依屬焉。</small>道之云遠，我勞如何。飲之食之，敎之誨之。命彼後車，謂之載之。<small>箋云在國依屬於卿大夫之仁者，至於為末介，從而行，道路遠矣，我罷勞則卿大夫之恩宜如何乎，渴則予之飲，飢則予之食，事未至則豫教之，臨事則誨之，車敗則命後車載之。後車，倅車也。</small>

> - 緜蠻，文選李注引韓詩薛君章句「文貌」。謂，吿也。

緜蠻黃鳥，止于丘隅。<small>箋云丘隅，丘角也。</small>豈敢憚行，畏不能趨。<small>箋云憚，難也。我罷勞，車又敗，豈敢難徒行乎，畏不能及，時疾至也。</small>飲之食之，敎之誨之。命彼後車，謂之載之。

> - 趨，疾行。

緜蠻黃鳥，止于丘側。<small>箋云丘側，丘傍也。</small>豈敢憚行，畏不能極。<small>箋云極，至也。</small>飲之食之，敎之誨之。命彼後車，謂之載之。


#### 瓠葉 <small>四章、章四句</small> {#11}

瓠葉，大夫刺幽王也。上棄禮而不能行，雖有牲牢饔餼不肯用也，故思古之人不以微薄廢禮焉。<small>牛羊豕為牲，繫養者曰牢，熟曰饔，腥曰餼，生曰牽。不肯用者，自養厚而薄於賓客。</small>

> - **王質**詩總聞曰當為在野君子相見為禮。

幡幡瓠葉，采之亨之。君子有酒，酌言嘗之。<small>幡幡，瓠葉貌。庶人之菜也。箋云亨，熟也，熟瓠葉者，以為飲酒之葅也。此君子謂庶人之有賢行者也，其農功畢，乃為酒漿，以合朋友習禮講道藝也，酒既成，先與父兄室人亨瓠葉而飲之，所以急和親親也。飲酒而曰嘗者，以其為之主於賓客，賓客則加之以羞，易兌象曰「君子以朋友講習」。</small>

> - **王先謙**主人未獻于賓，先自嘗之也。

有兔斯首，炮之燔之。君子有酒，酌言獻之。<small>毛曰炮，加火曰燔。獻，奏也。箋云斯，白也，今俗語斯白之字作鮮，齊魯之間聲近斯，有兔白首者，兔之小者也。炮之燔之者，將以為飲酒之羞也。飲酒之禮，既奏酒於賓，乃薦羞，每酌言言者，禮不下庶人，庶人依士禮立賓主為酌名。</small>

> - **朱熹**有兔斯首，一兔也，猶數魚以尾也。獻，主人敬賓也，合下二章酢、醻為一獻之禮。

有兔斯首，燔之炙之。君子有酒，酌言酢之。<small>炕火曰炙。酢，報也。箋云報者，賓既卒爵，洗而酌主人也。凡治兔之宜，鮮者毛炮之，柔者炙之，乾者燔之。</small>

有兔斯首，燔之炮之。君子有酒，酌言醻之。<small>醻，道飲也。箋云主人既卒酢爵，又酌自飲，卒爵，復酌進賓，猶今俗人勸酒。</small>


#### 漸漸之石 <small>三章、章六句</small> {#12}

漸漸之石，下國刺幽王也。戎狄叛之，荊舒不至，乃命將率東征，役久病於外，故作是詩也。<small>荊，謂楚也。舒，舒鳩、舒鄝、舒庸之屬。役，謂士卒也。</small>

漸漸之石，維其高矣。山川悠遠，維其勞矣。<small>漸漸，山石高峻。箋云山石漸漸然高峻，不可登而上，喻戎狄眾彊而無禮義，不可得而伐也。山川者，荊舒之國所處也，其道里長遠，邦域又勞勞廣闊，言不可卒服。</small>武人東征，不皇朝矣。<small>箋云武人，謂將帥也。皇，正也。將率受王命東行而征伐，役人罷病，必不能正荊舒，使之朝於王。</small>

> - 漸漸 `zhǎn`，同嶄。勞，同遼。**馬瑞辰**古者戰多以朝，詩言不遑朝者，甚言其東征急迫，言不暇至朝也。

漸漸之石，維其卒矣。山川悠遠，曷其沒矣。<small>卒竟、沒盡也。箋云卒者，崔嵬也，謂山巔之末也。曷，何也。廣闊之處，何時其可盡服。</small>武人東征，不皇出矣。<small>箋云不能正之，令出使聘問於王。</small>

> - 卒，同崒，說文「崒，危高也」。

有豕白蹢，烝涉波矣。<small>豕，豬也。蹢，蹄也。將久雨，則豕進涉水波。箋云烝，眾也。豕之性能水，又唐突難禁制，四蹄皆白曰駭，則白蹄其尤躁疾者，今離其繒牧之處，與眾豕涉入水之波漣矣，喻荊舒之人勇悍捷敏，其君猶白蹄之豕也，乃率民去禮義之安，而居亂亡之危，賤之，故比方於豕。</small>月離于畢，俾滂沱矣。<small>畢，噣也。月離陰星則雨。箋云將有大雨，徵氣先見於天，以言荊舒之叛，萌漸亦由王出也。豕既涉波，今又雨使之滂沱，疾王甚也。</small>武人東征，不皇他矣。<small>箋云不能正之，令其守職，不干王命。</small>

> - 豬本好泥而今者白蹄，言水潦之盛也。離，麗也。


#### 苕之華 <small>三章、章四句</small> {#13}

苕之華，大夫閔時也。幽王之時，西戎東夷交侵中國，師旅並起，因之以饑饉，君子閔周室之將亡，傷己逢之，故作是詩也。<small>師旅並起者，諸侯或出師或出旅，以助王距戎與夷也，大夫將師出，見戎夷之侵周而閔之，今當其難，自傷近危亡。</small>

苕之華，芸其黃矣。<small>興也。苕，陵苕也，將落則黃。箋云陵苕之華，紫赤而繁。興者，陵苕之幹喻如京師也，其華猶諸夏也，故或謂諸夏為諸華，華衰則黃，猶諸侯之師旅罷病將敗，則京師孤弱。</small>心之憂矣，維其傷矣。<small>箋云傷者，謂國日見侵削。</small>

> - 苕，凌霄花也，五六月中花盛黃色。

苕之華，其葉靑靑。<small>華落，葉青青然。箋云京師以諸夏為障蔽，今陵苕之華衰而葉見青青然，喻諸侯微弱而王之臣當出見也。</small>知我如此，不如無生。<small>箋云我，我王也。知王之為政如此，則己之生不如不生也，自傷逢今世之難，憂閔之甚。</small>

> - 靑靑，同菁菁。

牂羊墳首，三星在罶。<small>牂羊，牝羊也。墳，大也。罶，曲梁也，寡婦之笱也。牂羊墳首，言無是道也，三星在罶，言不可久也。箋云無是道者，喻周已衰，求其復興不可得也，不可久者，喻周將亡，如心星之光耀，見於魚笱之中，其去須臾也。</small>人可以食，鮮可以飽。<small>治日少而亂日多。箋云今者士卒人人於晏早皆可以食矣，時饑饉，軍興乏少，無可以飽之者。</small>

> - **朱熹**羊瘠則首大也。又曰罶中無魚而水靜，但見三星之光而已，言饑饉之餘，百物彫耗如此。


#### 何草不黃 <small>四章、章四句</small> {#14}

何草不黃，下國刺幽王也。四夷交侵，中國背叛，用兵不息，視民如禽獸，君子憂之，故作是詩也。

何草不黃，何日不行。<small>箋云用兵不息，軍旅自歲始草生而出，至歲晚矣，何草而不黃乎，言草皆黃也，於是之間，將率何日不行乎，言常行，勞苦之甚。</small>何人不將，經營四方。<small>言萬民無不從役。</small>

> - **馬瑞辰**周頌[敬之](../28/#3)篇「日就月將」，毛傳「將，行也」，此詩何人不將與何日不行同義，何日不行言日日行也，何人不將言人人行也，集傳「將，亦行也」是也。經營，往來也。

何草不玄，何人不矜。<small>箋云玄，赤黑色。始春之時，草牙孽者將生，必玄於此時也，兵猶復行。無妻曰矜，從役者皆過時不得歸，故謂之矜。</small>哀我征夫，獨為匪民。<small>箋云征夫，從役者也。古者師出不踰時，所以厚民之性也，今則草玄至於黃，黃至於玄，此豈非民乎。</small>

> - **馬瑞辰**爾雅釋詁「玄黃，病也」，馬病謂之玄黃，草病亦謂之玄黃，其義一也。矜 `guān`，通鰥。

匪兕匪虎，率彼曠野。<small>兕虎，野獸也。曠，空也。箋云兕虎，比戰士也。</small>哀我征夫，朝夕不暇。

> - 匪，通彼。

有芃者狐，率彼幽草。有棧之車，行彼周道。<small>芃，小獸貌。棧車，役車也。箋云狐草行草止，故以比棧車輦者。</small>

> - **馬瑞辰**有棧之車與有芃者狐皆形容之詞，據說文「嶘，尤高也，从山，棧聲」，則棧當為車高之貌。



{{<sign>}}魚藻之什十四篇、六十二章、三百二句{{</sign>}}