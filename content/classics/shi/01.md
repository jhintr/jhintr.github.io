---
title: "周南關雎詁訓傳第一"
date: 2019-06-03T10:14:15+08:00
lastmod: 2022-01-05
draft: false
weight: 301
js:
    - /js/toc.js
    - /js/commentary.js
---


> - [**詩譜周南召南譜**](../shi-pu/#1)

> - **釋文**周者代名，其地在禹貢雍州之域、岐山之陽，於漢屬扶風美陽縣，南者言周之德化自岐陽而先披南方，故序云「化自北而南也」，[漢廣](#9)序又云「文王之道被於南國」是也，從[關雎](#1)至[騶虞](../02/#14)二十五篇謂之正風。案二南者，左傳所謂漢陽諸姬也。


#### 關雎 <small>五章、章四句，故言三章、一章四句、二章章八句</small> {#1}

關雎，后妃之德也，風之始也，所以風天下而正夫婦也，故用之鄉人焉，用之邦國焉。風，風也，教也，風以動之，教以化之。詩者，志之所之也，在心為志，發言為詩，情動於中而形於言，言之不足故嗟歎之，嗟嘆之不足故永歌之，永歌之不足，不知手之舞之足之蹈之也。情發於聲，聲成文，謂之音。<small>發，猶見也。聲，謂宮商角徵羽也。聲成文者，宮商上下相應。</small>治世之音安以樂，其政和，亂世之音怨以怒，其政乖，亡國之音哀以思，其民困，故正得失、動天地、感鬼神，莫近於詩，先王以是經夫婦、成孝敬、厚人倫、美教化、移風俗。故詩有六義焉，一曰風，二曰賦，三曰比，四曰興，五曰雅，六曰頌。上以風化下，下以風刺上，主文而譎諫，言之者無罪，聞之者足以戒，故曰風。<small>風化、風刺皆謂譬喻，不斥言也。主文，主與樂之宮商相應也。譎諫，詠歌依違不直諫。</small>至于王道衰、禮義廢、政教失、國異政、家殊俗，而變風變雅作矣，國史明乎得失之迹，傷人倫之廢，哀刑政之苛，吟詠情性，以風其上，達於事變而懷其舊俗者也，故變風發乎情，止乎禮義，發乎情，民之性也，止乎禮義，先王之澤也。是以一國之事，繫一人之本，謂之風，言天下之事，形四方之風，謂之雅。雅者，正也，言王政之所由廢興也。政有小大，故有小雅焉，有大雅焉。頌者，美盛德之形容，以其成功告於神明者也。是謂四始，詩之至也。<small>始者，王道興衰之所由。</small>然則關雎麟趾之化，王者之風，故繫之周公，南言化自北而南也，鵲巢騶虞之德，諸侯之風也，先王之所以教，故繫之召公。<small>自，從也，從北而南，謂其化從岐周被江漢之域也。先王，斥大王王季。</small>周南召南，正始之道，王化之基，是以關雎樂得淑女，以配君子，憂在進賢，不淫其色，哀窈窕、思賢才而無傷善之心焉，是關雎之義也。<small>哀，蓋字之誤也，當為衷，衷謂中心恕之。無傷善之心，謂好逑也。</small>

關關雎鳩，在河之洲。<small>興也。關關，和聲也。雎鳩，王雎也，鳥摯而有別。水中可居者曰洲。后妃說樂君子之德，無不和諧，又不淫其色，慎固幽深，若雎鳩之有別焉，然後可以風化天下，夫婦有別則父子親，父子親則君臣敬，君臣敬則朝廷正，朝廷正則王化成。箋云摯之言至也，謂王雎之鳥雄雌情意至然而有別。</small>窈窕淑女，君子好逑。<small>窈窕，幽閒也。淑善、逑匹也。言后妃有關雎之德，是幽閒貞專之善女，宜為君子之好匹。箋云怨耦曰仇。言后妃之德和諧，則幽閒處深宮貞專之善女能為君子和好眾妾之怨者，言皆化后妃之德，不嫉妬，謂三夫人以下。</small>

參差荇菜，左右流之。<small>荇，接余也。流，求也。后妃有關雎之德，乃能共荇菜、備庶物，以事宗廟也。箋云左右，助也。言后妃將共荇菜之葅，必有助而求之者，言三夫人九嬪以下皆樂后妃之事。</small>窈窕淑女，寤寐求之。<small>寤覺、寐寢也。箋云言后妃覺寐則常求此賢女，欲與之共己職也。</small>

> - 流，同摎，廣雅「摎，捋也」。

求之不得，寤寐思服。<small>服，思之也。箋云服，事也。求賢女而不得，覺寐則思己職事當誰與共之乎。</small>悠哉悠哉，輾轉反側。<small>悠，思也。箋云思之哉思之哉，言己誠思之。臥而不周曰輾。</small>

> - 思，語詞。案後二章皆為此反側之思也。

參差荇菜，左右采之。<small>箋云言后妃既得荇菜，必有助而采之者。</small>窈窕淑女，琴瑟友之。<small>宜以琴瑟友樂之。箋云同志為友。言賢女之助后妃共荇菜，其情意乃與琴瑟之志同，共荇菜之時樂必作。</small>

參差荇菜，左右芼之。<small>芼，擇也。箋云后妃既得荇菜，必有助而擇之者。</small>窈窕淑女，鍾鼓樂之。<small>德盛者宜有鍾鼓之樂。箋云琴瑟在堂，鍾鼓在庭，言共荇菜之時上下之樂皆作，盛其禮也。</small>


#### 葛覃 <small>三章、章六句</small> {#2}

葛覃，后妃之本也。后妃在父母家則志在於女功之事，躬儉節用，服澣濯之衣，尊敬師傅，則可以歸安父母，化天下以婦道也。<small>躬儉節用由於師傅之教，而後言尊敬師傅者，欲見其性亦自然。可以歸安父母，言嫁而得意，猶不忘孝。</small>

葛之覃兮，施于中谷，維葉萋萋。<small>興也。覃，延也。葛所以為絺綌，女功之事煩辱者。施，移也。中谷，谷中也。萋萋，茂盛貌。箋云葛者，婦人之所有事也，此因葛之性以興焉。興者，葛延蔓于谷中，喻女在父母之家，形體浸浸日長大也，葉萋萋然，喻其容色美盛。</small>黃鳥于飛，集于灌木，其鳴喈喈。<small>黃鳥，摶黍也。灌木，叢木也。喈喈，和聲之遠聞也。箋云葛延蔓之時則摶黍飛鳴，亦因以興焉，飛集叢木，興女有嫁于君子之道，和聲之遠聞，興女有才美之稱達於遠方。</small>

> - **馬瑞辰**詩以葛之生此而延彼，興女之自母家而適夫家。

葛之覃兮，施于中谷，維葉莫莫。<small>莫莫，成就之貌。箋云成就者，其可采用之時。</small>是刈是濩，為絺為綌，服之無斁。<small>濩，煮之也。精曰絺，麄曰綌。斁，厭也。古者王后織玄紞，公侯夫人紘綖，卿之內子大帶，大夫命婦成祭服，士妻朝服，庶士以下各衣其夫。箋云服，整也。女在父母之家，未知將所適，故習之以絺綌煩辱之事，乃能整治之無厭倦，是其性貞專。</small>

言告師氏，言告言歸。<small>言，我也。師，女師也。古者女師教以婦德、婦言、婦容、婦功，祖廟未毀，教于公宮三月，祖廟既毀，教于宗室。婦人謂嫁曰歸。箋云我告師氏者，我見教告于女師也，教告我以適人之道。重言我者，尊重師教也。公宮、宗室於族人皆為貴。</small>薄汙我私，薄澣我衣。<small>汙，煩也。私，燕服也。婦人有副褘盛飾，以朝事舅姑，接見于宗廟，進見于君子，其餘則私也。箋云煩，煩撋之，用功深。澣，謂濯之耳。衣，謂褘衣以下至褖衣。</small>害澣害否，歸寧父母。<small>害，何也。私服宜澣，公服宜否。寧，安也，父母在則有時歸寧耳。箋云我之衣服，今者何所當見澣乎，何所當否乎，言常自潔清以事君子。</small>

> - **陳奐**言、曰、云三字同義，有在句首者，為發聲，若[漢廣](#9)之「言刈其楚」之類是也，有在句中者，為語助，若[柏舟](../03/#1)「靜言思之」之類是也。漢書翟義傳顏注「害，讀曰曷」。


#### 卷耳 <small>四章、章四句</small> {#3}

卷耳，后妃之志也。又當輔佐君子，求賢審官，知臣下之勤勞，內有進賢之志而無險詖私謁之心，朝夕思念，至於憂勤也。<small>謁，請也。</small>

采采卷耳，不盈頃筐。<small>憂者之興也。采采，事采之也。卷耳，苓耳也。頃筐，畚屬，易盈之器也。箋云器之易盈而不盈者，志在輔佐君子，憂思深也。</small>嗟我懷人，寘彼周行。<small>懷思、寘置、行列也。思君子官賢人，置周之列位。箋云周之列位，謂朝廷臣也。</small>

> - **馬瑞辰**嗟為語詞，嗟我懷人，猶言我懷人也。

陟彼崔嵬，我馬虺隤。<small>陟，升也。崔嵬，土山之戴石者。虺隤，病也。箋云我，我使臣也。臣以兵役之事行出，離其列位，身勤勞於山險而馬又病，君子宜知其然。</small>我姑酌彼金罍，維以不永懷。<small>姑，且也。人君黃金罍。永，長也。箋云我，我君也。臣出使，功成而反，君且當設饗燕之禮，與之飲酒以勞之，我則以是不復長憂思也。言且者，君賞功臣或多於此。</small>

陟彼高岡，我馬玄黃。我姑酌彼兕觥，維以不永傷。<small>山脊曰岡。玄馬病則黃。兕觥，角爵也。傷，思也。箋云此章為意不盡，申殷勤也。觥，罰爵也，饗燕所以有之者，禮自立司正之後，旅酬必有醉而失禮者，罰之亦所以為樂。</small>

陟彼砠矣，我馬瘏矣，我僕痡矣，云何吁矣。<small>石山戴土曰砠。瘏，病也。痡，亦病也。吁，憂也。箋云此章言臣既勤勞於外，僕馬皆病，而今云何乎其亦憂矣，深閔之辭。</small>


#### 樛木 <small>三章、章四句</small> {#4}

樛木，后妃逮下也。言能逮下而無嫉妬之心焉。<small>后妃能和諧眾妾，不嫉妬其容貌，恆以善言逮下而安之。</small>

南有樛木，葛藟纍之。<small>興也。南，南土也。木下曲曰樛。南土之葛藟茂盛。箋云木枝以下垂之故，故葛也藟也得纍而蔓之而上下俱盛，興者，喻后妃能以惠下逮眾妾，使得其次序，則眾妾上附事之而禮義亦俱盛。南土，謂荊楊之域。</small>樂只君子，福履綏之。<small>履祿、綏安也。箋云妃妾以禮義相與和，又能以禮樂樂其君子，使為福祿所安。</small>

南有樛木，葛藟荒之。樂只君子，福履將之。<small>荒奄、將大也。箋云此章申殷勤之意。將，猶扶助也。</small>

南有樛木，葛藟縈之。樂只君子，福履成之。<small>縈，旋也。成，就也。</small>


#### 螽斯 <small>三章、章四句</small> {#5}

螽斯，后妃子孫眾多也。言若螽斯不妬忌，則子孫眾多也。<small>忌，有所諱惡於人。</small>

> - 案其初振作，及長戒慎，老而靜蟄，其詩之意歟。

螽斯羽，詵詵兮。<small>螽斯，蚣蝑也。詵詵，眾多也。箋云凡物有陰陽情欲者無不妬忌，維蚣蝑不耳，各得受氣而生子，故能詵詵然眾多，后妃之德能如是則宜然。</small>宜爾子孫，振振兮。<small>振振，仁厚也。箋云后妃之德寬容不嫉妬，則宜女之子孫，使其無不仁厚。</small>

> - 詵 `shēn`。**馬瑞辰**古文宜作㝖，竊謂宜从多聲，即有多義，宜爾子孫，猶云多爾子孫也。

螽斯羽，薨薨兮。宜爾子孫，繩繩兮。<small>薨薨，眾多也。繩繩，戒慎也。</small>

> - 繩、慎雙聲通用，大雅[下武](../23/#9)「繩其祖武」，三家詩作慎字。

螽斯羽，揖揖兮。宜爾子孫，蟄蟄兮。<small>揖揖，會聚也。蟄蟄，和集也。</small>

> - 爾雅釋詁「蟄，靜也」。


#### 桃夭 <small>三章、章四句</small> {#6}

桃夭，后妃之所致也。不妬忌，則男女以正，昬姻以時，國無鰥民也。<small>老無妻曰鰥。</small>

桃之夭夭，灼灼其華。<small>興也。桃，有華之盛者。夭夭，其少壯也。灼灼，華之盛也。箋云興者，喻時婦人皆得以年盛時行也。</small>之子于歸，宜其室家。<small>之子，嫁子也。于，往也。宜以有室家無踰時者。箋云宜者，謂男女年時俱當。</small>

> - **馬瑞辰**宜與儀通，爾雅「儀，善也」。

桃之夭夭，有蕡其實。<small>蕡，實貌。非但有華色，又有婦德。</small>之子于歸，宜其家室。<small>家室，猶室家也。</small>

> - **于省吾**有蕡其實，即有斑其實，桃實將熟，紅白相間，其實斑然。

桃之夭夭，其葉蓁蓁。<small>蓁蓁，至盛貌。有色有德，形體至盛也。</small>之子于歸，宜其家人。<small>一家之人盡以為宜。箋云家人，猶室家也。</small>


#### 兔罝 <small>三章、章四句</small> {#7}

兔罝，后妃之化也。關雎之化行，則莫不好德，賢人眾多也。

肅肅兔罝，椓之丁丁。<small>肅肅，敬也。兔罝，兔罟也。丁丁，椓杙聲也。箋云罝兔之人，鄙賤之事，猶能恭敬，則是賢者眾多也。</small>赳赳武夫，公侯干城。<small>赳赳，武貌。干，扞也。箋云干也城也，皆以禦難也，此罝兔之人賢者也，有武力，可任為將帥之德，諸侯可任以國守，扞城其民，折衝禦難於未然。</small>

> - 肅，同縮。干，盾也。

肅肅兔罝，施于中逵。<small>逵，九逵之道。</small>赳赳武夫，公侯好仇。<small>箋云怨耦曰仇。此罝兔之人，敵國有來侵伐者，可使和好之，亦言賢也。</small>

肅肅兔罝，施于中林。<small>中林，林中。</small>赳赳武夫，公侯腹心。<small>可以制斷，公侯之腹心。箋云此罝兔之人於行攻伐可用為策謀之臣，使之慮無，亦言賢也。</small>


#### 芣苢 <small>三章、章四句</small> {#8}

芣苢，后妃之美也。和平，則婦人樂有子矣。<small>天下和，政教平也。</small>

采采芣苢，薄言采之。<small>采采，非一辭也。芣苢，馬舄，馬舄，車前也，宜懷妊焉。薄，辭也。采，取也。箋云薄言，我薄也。</small>采采芣苢，薄言有之。<small>有，藏之也。</small>

> - **馬瑞辰**廣雅釋詁「有，取也」，孔子弟子冉求字有，正取名字相因，求與有皆取也，大雅[瞻卬](../25/#10)篇「人有土田，女反有之」，有之猶取之也。

采采芣苢，薄言掇之。<small>掇，拾也。</small>采采芣苢，薄言捋之。<small>捋，取也。</small>

> - **胡承珙**掇是拾其子之既落者，捋是捋其子之未落者。

采采芣苢，薄言袺之。<small>袺，執衽也。</small>采采芣苢，薄言襭之。<small>扱衽曰襭。</small>


#### 漢廣 <small>三章、章八句</small> {#9}

漢廣，德廣所及也。文王之道被于南國，美化行乎江漢之域，無思犯禮，求而不可得也。<small>紂時淫風徧于天下，維江漢之域先受文王之教化。</small>

南有喬木，不可休息。漢有游女，不可求思。<small>興也。南方之木美喬上竦也。思，辭也。漢上游女，無求思者。箋云不可者，本有可道也，木以高其枝葉之故，故人不得就而止息也。興者，喻賢女雖出游流水之上，人無欲求犯禮者，亦由貞潔使之然。</small>漢之廣矣，不可泳思。江之永矣，不可方思。<small>潛行為泳。永長、方泭也。箋云漢也江也，其欲渡之者，必有潛行乘泭之道，今以廣長之故，故不可也。又喻女之貞潔，犯禮而往，將不至也。</small>

> - 息，韓詩作思。方言「泭謂之篺 `pái`，篺謂之筏，筏，秦晉之通語也」。

翹翹錯薪，言刈其楚。<small>翹翹，薪貌。錯，雜也。箋云楚，雜薪之中尤翹翹者。我欲刈取之，以喻眾女皆貞潔，我又欲取其尤高潔者。</small>之子于歸，言秣其馬。<small>秣，養也。六尺以上曰馬。箋云之子，是子也。謙不敢斥其適己，於是子之嫁我，願秣其馬，致禮餼，示有意焉。</small>漢之廣矣，不可泳思。江之永矣，不可方思。

> - **魏源**詩古微曰三百篇言取妻者，皆以析薪取興，蓋古者嫁娶必以燎炬為燭，故[南山](../08/#6)之析薪、[綢繆](../10/#5)之束薪、豳風之[伐柯](../15/#5)，皆與此錯薪、刈楚同興，秣馬、秣駒，即婚禮親迎御輪之禮。

翹翹錯薪，言刈其蔞。<small>蔞，草中之翹翹然。</small>之子于歸，言秣其駒。<small>五尺以上曰駒。</small>漢之廣矣，不可泳思。江之永矣，不可方思。


#### 汝墳 <small>三章、章四句</small> {#10}

汝墳，道化行也。文王之化行乎汝墳之國，婦人能閔其君子，猶勉之以正也。<small>言此婦人被文王之化，厚事其君子。</small>

遵彼汝墳，伐其條枚。<small>遵，循也。汝，水名也。墳，大防也。枝曰條，幹曰枚。箋云伐薪於汝水之側，非婦人之事，以言己之君子賢者而處勤勞之職，亦非其事。</small>未見君子，惄如調饑。<small>惄，饑意也。調，朝也。箋云惄，思也。未見君子之時，如朝饑之思食。</small>

> - **馬瑞辰**墳，通作濆，方言「墳，地大也，青幽之間凡土而高且大者謂之墳」，李巡爾雅注「濆謂崖岸，狀如墳墓，名大防也」，是知水崖之濆與大防之墳為一。惄，韓詩作愵，方言「愵，憂也，秦晉之間凡志而不得、欲而不獲、高而有墜、得而中亡謂之溼，或謂之惄」。調，魯詩作朝。

遵彼汝墳，伐其條肄。<small>肄，餘也，斬而復生曰肄。</small>既見君子，不我遐棄。<small>既已、遐遠也。箋云已見君子，君子反也，于己反得見之，知其不遠棄我而死亡，於思則愈，故下章而勉之。</small>

魴魚頳尾，王室如燬。<small>赬，赤也，魚勞則尾赤。燬，火也。箋云君子仕於亂世，其顏色瘦病，如魚勞則尾赤，所以然者，畏王室之酷烈，是時紂存。</small>雖則如燬，父母孔邇。<small>孔甚、邇近也。箋云辟此勤勞之處，或時得罪，父母甚近，當念之以免於害，不能為踈遠者計也。</small>


#### 麟之趾 <small>三章、章三句</small> {#11}

麟之趾，關雎之應也。關雎之化行，則天下無犯非禮，雖衰世之公子皆信厚如麟趾之時也。<small>關雎之時，以麟為應，後世雖衰，猶存關雎之化者，君之宗族猶尚振振然，有似麟應之時，無以過也。</small>

麟之趾，振振公子，<small>興也。趾，足也。麟信而應禮，以足至者也。振振，信厚也。箋云興者，喻今公子亦信厚，與禮相應，有似於麟。</small>于嗟麟兮。<small>于嗟，歎辭。</small>

麟之定，振振公姓，<small>定，題也。公姓，公同姓。</small>于嗟麟兮。

> - 定，魯詩作顁，同頂。儀禮特牲饋食禮「子姓兄弟」，鄭注「所祭者之子孫，言子姓者，子之所生」，賈疏「姓之言生也，云子之所生，則孫是也」。

麟之角，振振公族，<small>麟角，所以表其德也。公族，公同祖也。箋云麟角之末有肉，示有武而不用。</small>于嗟麟兮。

> - [汾沮洳](../09/#2)傳「公族，公屬」。


{{<sign>}}周南之國十一篇、三十六章、百五十九句{{</sign>}}