---
title: "南有嘉魚之什詁訓傳第十七"
date: 2019-06-03T10:14:15+08:00
lastmod: 2021-07-31
draft: false
weight: 317
js:
    - /js/toc.js
    - /js/commentary.js
---


### 南有嘉魚 <small>四章、章四句</small> {#1}

南有嘉魚，樂與賢也。太平之君子至誠，樂與賢者共之也。<small>樂得賢者，與共立於朝，相燕樂也。</small>

> - **釋文**自此至[菁菁者莪](#6)六篇並亡篇三，是成王周公之小雅，成王有雅名，公有雅德，二人協佐以致太平，故亦並為正也。

南有嘉魚，烝然罩罩。<small>江漢之間，魚所產也。罩罩，籗也。箋云烝，塵也，塵然，猶言久如也。言南方水中有善魚，人將久如而俱罩之，遲之也，喻天下有賢者，在位之人將久如而並求致之於朝，亦遲之也，遲之者，謂至誠也。</small>君子有酒，嘉賓式燕以樂。<small>箋云君子，斥時在位者也。式，用也，用酒與賢者燕飲而樂也。</small>

> - **馬瑞辰**罩罩、汕汕蓋皆眾魚游水之貌。

南有嘉魚，烝然汕汕。<small>汕汕，樔也。箋云樔者，今之撩罟也。</small>君子有酒，嘉賓式燕以衎。<small>衎，樂也。</small>

南有樛木，甘瓠纍之。<small>興也。纍，蔓也。箋云君子下其臣，故賢者歸往也。</small>君子有酒，嘉賓式燕綏之。<small>箋云綏，安也，與嘉賓燕飲而安之，鄉飲酒曰「賓以我安」。</small>

> - 之，語詞，與下章「思」字同。

翩翩者鵻，烝然來思。<small>鵻，壹宿之鳥。箋云壹宿者，壹意於其所宿之木也，喻賢者有專壹之意於我，我將久如而來，遲之也。</small>君子有酒，嘉賓式燕又思。<small>箋云又，復也，以其壹意，欲復與燕，加厚之。</small>

> - **馬瑞辰**又，即今之右字，古右與侑、宥並通用，[彤弓](#5)詩毛傳「右，勸也」，又當即侑之假借，猶侑可通作右與宥耳。


### 南山有臺 <small>五章、章六句</small> {#2}

南山有臺，樂得賢也。得賢則能為邦家立太平之基矣。<small>人君得賢，則其德廣大堅固，如南山之有基址。</small>

南山有臺，北山有萊。<small>興也。臺，夫須也。萊，草也。箋云興者，山之有草木以自覆蓋成其高大，喻人君有賢臣以自尊顯。</small>樂只君子，邦家之基。樂只君子，萬壽無期。<small>基，本也。箋云只之言是也。人君既得賢者，置之於位，又尊敬以禮樂樂之，則能為國家之本，得壽考之福。</small>

> - 孔疏引陸璣義疏云「舊說夫須，莎草也，可為蓑笠」，[都人士](../22/#5)「臺笠緇撮」。只，語詞，左傳襄二十四年及昭十三年引詩作「樂旨君子」。

南山有桑，北山有楊。樂只君子，邦家之光。樂只君子，萬壽無疆。<small>箋云光，明也，政教明，有榮曜。</small>

南山有杞，北山有李。樂只君子，民之父母。樂只君子，德音不已。<small>箋云已，止也，不止者，言長見稱頌也。</small>

南山有栲，北山有杻。<small>栲，山樗。杻，檍也。</small>樂只君子，遐不眉壽。樂只君子，德音是茂。<small>眉壽，秀眉也。箋云遐，遠也，遠不眉壽者，言其近眉壽也。茂，盛也。</small>

> - **經傳釋詞**遐，何也，遐不，何不也。

南山有枸，北山有楰。<small>枸，枳枸。楰，鼠梓。</small>樂只君子，遐不黃耇。樂只君子，保艾爾後。<small>黃，黃髮也。耇老、艾養、保安也。</small>

> - 枸 `jǔ`，又名枳枸。說文「耇，老人面凍黎若垢」。**馬瑞辰**據毛傳先艾後保，似經文原作「艾保爾後」。


### 由庚·崇丘·由儀 {#lost}

由庚，萬物得由其道也。崇丘，萬物得極其高大也。由儀，萬物之生各得其宜也。有其義而亡其辭。<small>此三篇者，鄉飲酒、燕禮亦用焉，曰「乃間歌魚麗，笙由庚，歌南有嘉魚，笙崇丘，歌南山有臺，笙由儀」，亦遭世亂而亡之。燕禮又有「升歌鹿鳴，下管新宮」，新宮亦詩篇名也，辭義皆亡，無以知其篇第之處。</small>

> - **釋文**此三篇義與[南陔](../16/#lost)等同，依[六月](#7)序，由庚在[南有嘉魚](#1)前，崇丘在[南山有臺](#2)前，今同在此者，以其俱亡，使相從耳。


### 蓼蕭 <small>四章、章六句</small> {#3}

蓼蕭，澤及四海也。<small>九夷、八狄、七戎、六蠻謂之四海，同在九州之外，雖有大者，爵不過子，虞書曰「州有十二師，外薄四海，咸建五長」。</small>

蓼彼蕭斯，零露湑兮。<small>興也。蓼，長大貌。蕭，蒿也。湑湑然，蕭上露貌。箋云興者，蕭，香物之微者，喻四海之諸侯，亦國君之賤者。露者，天所以潤萬物，喻王者恩澤不為遠國則不及也。</small>既見君子，我心寫兮。<small>輸寫其心也。箋云既見君子者，遠國之君朝見於天子也。我心寫者，舒其情意，無留恨也。</small>燕笑語兮，是以有譽處兮。<small>箋云天子與之燕而笑語，則遠國之君各得其所，是以稱揚德美，使聲譽常處天子。</small>

> - 說文段注「按凡傾吐曰寫，故作字、作畫皆曰寫」，**陳奐**輸亦寫也。譽處，安樂，蘇轍詩集傳「譽、豫通，凡詩之譽皆言樂也」，禮記檀弓「何以處我」，鄭注「處，安也」。或曰譽同與，與處為古人常語，**于省吾**二詩皆言相見之後，情孚意愜，無寂寞之憂，故云是以有與處兮。

蓼彼蕭斯，零露瀼瀼。<small>瀼瀼，露蕃貌。</small>既見君子，為龍為光。<small>龍，寵也。箋云為寵為光，言天子恩澤光耀，被及己也。</small>其德不爽，壽考不忘。<small>爽，差也。</small>

> - 忘，同亡。

蓼彼蕭斯，零露泥泥。<small>泥泥，霑濡也。</small>既見君子，孔燕豈弟。<small>豈樂、弟易也。箋云孔甚、燕安也。</small>宜兄宜弟，令德壽豈。<small>為兄亦宜，為弟亦宜。</small>

> - 豈弟，同愷悌，和樂平易。豈，同愷。

蓼彼蕭斯，零露濃濃。<small>濃濃，厚貌。</small>既見君子，鞗革沖沖。和鸞雝雝，萬福攸同。<small>鞗，轡也。革，轡首也。沖沖，垂飾貌。在軾曰和，在鑣曰鸞。箋云此說天子之車飾者，諸侯燕見天子，天子必乘車迎于門，是以云然。攸，所也。</small>

> - **陳奐**鞗 `tiáo`，當作鋚，革，古文勒，說文云「鋚，轡首銅也，勒，馬頭絡銜也，銜，馬勒口中也」，是轡之絡馬首者謂之勒，勒關馬口者謂之銜，勒以革為之，故字從革，勒絡馬首所垂之轡其上飾謂之鋚，鋚以金為之。**賈誼**新書容經篇曰登車則馬行，馬行則鸞鳴，鸞鳴則和應，聲曰和，和則敬，故詩曰「和鸞雝雝，萬福攸同」，言動有紀度則萬福之所聚也。


### 湛露 <small>四章、章四句</small> {#4}

湛露，天子燕諸侯也。<small>燕，謂與之燕飲酒也。諸侯朝覲會同，天子與之燕，所以示慈惠。</small>

> - 左傳文四年寧武子曰「昔諸侯朝正于王，王宴樂之，于是賦湛露，則天子當陽，諸侯用命也」。

湛湛露斯，匪陽不晞。<small>興也。湛湛，露茂盛貌。陽，日也。晞，乾也。露雖湛湛然，見陽則乾。箋云興者，露之在物湛湛然，使物柯葉低垂，喻諸侯受燕爵，其儀有似醉之貌，諸侯旅酬之則猶然，唯天子賜爵則貌變，肅敬承命，有似露見日則晞。</small>厭厭夜飲，不醉無歸。<small>厭厭，安也。夜飲，私燕也。宗子將有事則族人皆侍，不醉而出，是不親也，醉而不出，是渫宗也。箋云天子燕諸侯之禮亡，此假宗子與族人燕為說爾。族人猶群臣也，其醉不出，不醉而出，猶諸侯之儀也，飲酒至夜，猶云「不醉無歸」，此天子於諸侯之儀。燕飲之禮，宵則兩階及庭門皆設燭焉。</small>

> - 陽，通暘，說文「暘，日出也」。夜飲，古人稱燕私，**孔疏**[楚茨](../20/#9)「備言燕私」，傳曰「燕而盡其私恩」，明夜飲者，亦君留而盡私恩之義，故言燕私也。

湛湛露斯，在彼豐草。厭厭夜飲，在宗載考。<small>豐，茂也。夜飲必於宗室。箋云豐草，喻同姓諸侯也。載之言則也。考，成也。夜飲之禮，在宗室同姓諸侯則成之，於庶姓其讓之則止。昔者陳敬仲飲桓公酒而樂，桓公命以火繼之，敬仲曰「臣卜其晝，未卜其夜」，於是乃止，此之謂不成也。</small>

> - **姚際恆**宗，宗廟也，大雅[鳧鷖](../24/#4)亦云「既燕于宗」，聘、享皆于廟，則燕亦在廟也。**林義光**考，祭享也，彝器言享孝者亦作享考，此詩「在宗載考」，即享考宗室之義。

湛湛露斯，在彼杞棘。顯允君子，莫不令德。<small>箋云杞也棘也異類，喻庶姓諸侯也。令，善也，無不善其德，言飲酒不至於醉。</small>

> - **孔疏**顯允，明信之君子。**于省吾**允應讀作駿，訓大，凡典籍中的駿字，金文通作㽙。

其桐其椅，其實離離。豈弟君子，莫不令儀。<small>離離，垂也。箋云桐也椅也同類而異名，喻二王之後也。其實離離，喻其薦俎禮物多於諸侯也。飲酒不至於醉，徒善其威儀而已，謂陔節也。</small>

> - 離離，猶今言累累。


### 彤弓 <small>三章、章六句</small> {#5}

彤弓，天子錫有功諸侯也。<small>諸侯敵王所愾而獻其功，王饗禮之，於是賜彤弓一、彤矢百、玈弓矢千。凡諸侯，賜弓矢，然後專征伐。</small>

> - 左傳文四年寧武子聘魯，文公與之宴，為賦彤弓。**朱熹**引東萊呂氏曰「受言藏之」言其重也，弓人所獻，藏之王府以待有功，不敢輕與人也，「中心貺之」言其誠也，中心實欲貺之，非由外也，「一朝饗之」言其速也，以王府寶藏之弓，一朝舉以畀人，未嘗有遲留顧惜之意也。

彤弓弨兮，受言藏之。<small>彤弓，朱弓也，以講德習射。弨，弛貌。言，我也。箋云言者，謂王策命也，王賜朱弓，必策其功以命之，受出藏之，乃反入也。</small>我有嘉賓，中心貺之。<small>貺，賜也。箋云貺者，欲加恩惠也，王意殷勤於賓，故歌序之。</small>鐘鼓既設，一朝饗之。<small>箋云大飲賓曰饗。一朝，猶早朝。</small>

> - 嚴粲詩緝「賜弓不張」。說文無貺字，古通況，爾雅釋詁「況，賜也」。**馬瑞辰**廣韻「況，喜也」，貺亦訓喜，與下文「中心喜之、中心好之」同義。**陳奐**一朝，猶終朝也。

彤弓弨兮，受言載之。<small>載以歸也。箋云出載之車也。</small>我有嘉賓，中心喜之。<small>喜，樂也。</small>鐘鼓既設，一朝右之。<small>右，勸也。箋云右之者，「主人獻之，賓受爵，奠于薦右，既祭俎，乃席末坐，卒爵」之謂也。</small>

> - **胡承珙**上言鐘鼓既設，則右、醻明是饗時之事，右之、醻之，當主侑幣、醻幣為義，左傳莊十八年「虢公、晉侯朝王，王饗醴，命之侑，皆賜玉五瑴、馬三匹」，僖二十五年「晉侯朝王，王饗醴，命之侑」，僖二十八年「晉侯獻楚俘于王，王饗醴，命晉侯宥」，是則饗醴本有侑幣，王禮或更有玉與馬。

彤弓弨兮，受言櫜之。<small>櫜，韜也。</small>我有嘉賓，中心好之。<small>好，說也。</small>鐘鼓既設，一朝醻之。<small>醻，報也。箋云飲酒之禮，主人獻賓，賓酢主人，主人又飲而酌賓，謂之醻，醻，猶厚也、勸也。</small>

> - 櫜 `gāo`，放入弓袋。


### 菁菁者莪 <small>四章、章四句</small> {#6}

菁菁者莪，樂育材也。君子能長育人材，則天下喜樂之矣。<small>樂育材者，歌樂人君教學國人秀士，選士俊士，造士進士，養之以漸，至於官之。</small>

菁菁者莪，在彼中阿。<small>興也。菁菁，盛貌。莪，蘿蒿也。中阿，阿中也，大陵曰阿。君子能長育人材，如阿之長莪菁菁然。箋云長育之者，既教學之，又不征役也。</small>既見君子，樂且有儀。<small>箋云既見君子者，官爵之而得見也，見則心既喜樂，又以禮儀見接。</small>

> - 菁菁，韓詩作蓁蓁。莪，今名茵陳。**嚴粲**詩中既見君子二十有二，見於九詩，其接句皆述喜之情，謂見君子者喜，非所見者喜也。

菁菁者莪，在彼中沚。<small>中沚，沚中也。</small>既見君子，我心則喜。<small>喜，樂也。</small>

菁菁者莪，在彼中陵。<small>中陵，陵中也。</small>既見君子，錫我百朋。<small>箋云古者貨貝，五貝為朋，賜我百朋，得祿多，言得意也。</small>

汎汎楊舟，載沈載浮。<small>楊木為舟，載沉亦沉，載浮亦浮。箋云舟者，沉物亦載，浮物亦載，喻人君用士，文亦用，武亦用，於人之材無所廢。</small>既見君子，我心則休。<small>箋云休者，休休然。</small>

> - 國語周語「為晉休戚」，韋昭注「休，喜也」。**陳奐**末章又以舟之載物，興君子之用人材。


### 六月 <small>六章、章八句</small> {#7}

六月，宣王北伐也。[鹿鳴](../16/#1)廢則和樂缺矣，[四牡](../16/#2)廢則君臣缺矣，[皇皇者華](../16/#3)廢則忠信缺矣，[常棣](../16/#4)廢則兄弟缺矣，[伐木](../16/#5)廢則朋友缺矣，[天保](../16/#6)廢則福祿缺矣，[采薇](../16/#7)廢則征伐缺矣，[出車](../16/#8)廢則功力缺矣，[杕杜](../16/#9)廢則師眾缺矣，[魚麗](../16/#10)廢則法度缺矣，[南陔](../16/#lost)廢則孝友缺矣，[白華](../16/#lost)廢則廉耻缺矣，[華黍](../16/#lost)廢則蓄積缺矣，[由庚](#lost)廢則陰陽失其道理矣，[南有嘉魚](#1)廢則賢者不安、下不得其所矣，[崇丘](#lost)廢則萬物不遂矣，[南山有臺](#2)廢則為國之基隊矣，[由儀](#lost)廢則萬物失其道理矣，[蓼蕭](#3)廢則恩澤乖矣，[湛露](#4)廢則萬國離矣，[彤弓](#5)廢則諸夏衰矣，[菁菁者莪](#6)廢則無禮儀矣，小雅盡廢，則四夷交侵，中國微矣。<small>六月言周室微而復興，美宣王之北伐也。</small>

> - **釋文**從此至[無羊](../18/#10)十四篇，是宣王之變小雅。

六月棲棲，戎車既飭。四牡騤騤，載是常服。<small>棲棲，簡閱貌。飭，正也。日月為常。服，戎服也。箋云記六月者，盛夏出兵，明其急也。戎車，革輅之等也，其等有五。戎車之常服，韋弁服也。</small>玁狁孔熾，我是用急。<small>熾，盛也。箋云此序吉甫之意也，北狄來侵甚熾，故王以是急遣我。</small>王于出征，以匡王國。<small>箋云于曰、匡正也。王曰「今女出征玁狁，以正王國之封畿」。</small>

> - 文選李注「棲遑，不安居之意也」。是用，即因此。

比物四驪，閑之維則。<small>物，毛物也。則，法也。言先教戰而後用師。</small>維此六月，既成我服。我服既成，于三十里。<small>師行三十里。箋云王既成我戎服，將遣之，戒之曰「日行三十里，可以舍息」。</small>王于出征，以佐天子。<small>出征以佐其為天子也。箋云王曰「今女出征伐，以佐助我天子之事」，禦北狄也。</small>

> - 毛物，周禮夏官校人鄭注「毛，馬齊其色，物，馬齊其力」。閑，訓練。則，本義為籌劃物，說文段注「籌劃物者，定其差等而各為介畫也，今云科則是也，介畫之，故從刀，引申之為法則，假借之語詞」。于，往。

四牡脩廣，其大有顒。<small>脩長、廣大也。顒，大貌。</small>薄伐玁狁，以奏膚公。<small>奏為、膚大、公功也。</small>有嚴有翼，共武之服。<small>嚴，威嚴也。翼，敬也。箋云服，事也。言今師之群帥有威嚴者，有恭敬者，而共典是兵事，言文武之人備。</small>共武之服，以定王國。<small>箋云定，安也。</small>

> - **馬瑞辰**「共武之服」即言敬武之事，正承上「有嚴有翼」言之，嚴、翼皆恭也。

玁狁匪茹，整居焦穫。侵鎬及方，至于涇陽。<small>焦穫，周地接于玁狁者。箋云匪非、茹度也。鎬也方也皆北方地名。言玁狁之來侵，非其所當度為也，乃自整齊而處周之焦穫，來侵至涇水之北，言其大恣也。</small>織文鳥章，白旆央央。<small>鳥章，錯革鳥為章也。白旆，繼旐者也。央央，鮮明貌。箋云織，徽織也。鳥章，鳥隼之文章，將帥以下衣皆著焉。</small>元戎十乘，以先啟行。<small>元，大也。夏后氏曰鉤車，先正也，殷曰寅車，先疾也，周曰元戎，先良也。箋云鉤，鉤鞶，行曲直有正也。寅，進也。二者及元戎皆可以先前啟突敵陳之前行，其制之同異未聞。</small>

> - 廣雅「茹，弱也」。整，整隊。織，同識，織文即徽號。爾雅釋天孫炎注「錯，置也，革，急也，畫急疾之鳥于縿也」。白，魯詩作帛。

戎車既安，如輊如軒。四牡既佶，既佶且閑。<small>輊摯、佶正也。箋云戎車之安，從後視之如摯，從前視之如軒，然後適調也。佶，壯健之貌。</small>薄伐玁狁，至于大原。<small>言逐出之而已。</small>文武吉甫，萬邦為憲。<small>吉甫，尹吉甫也，有文有武。憲，法也。箋云吉甫，此時大將也。</small>

> - **胡承珙**上二句言車之善，下二句言馬之善，車以平均調適為善，馬以整齊馴習為善，佶者整齊，閑者馴習。大原，顧炎武謂在今甘肅平涼，胡渭謂在今寧夏固原附近，陳奐謂在平涼北、固原東。

吉甫燕喜，既多受祉。<small>祉，福也。箋云吉甫既伐玁狁而歸，天子以燕禮樂之，則歡喜矣，又多受賞賜也。</small>來歸自鎬，我行永久。飲御諸友，炰鱉膾鯉。<small>御，進也。箋云御，侍也。王以吉甫遠從鎬地來，又日月長久，今飲之酒，使其諸友恩舊者侍之，又加其珍美之饌，所以極勸之也。</small>侯誰在矣，張仲孝友。<small>侯，維也。張仲，賢臣也。善父母為孝，善兄弟為友，使文武之臣征伐，與孝友之臣處內。箋云張仲，吉甫之友，其性孝友。</small>

> - 我行永久，言歸途之遠。炰，同缹，烝也。膾，細切肉也。


### 采芑 <small>四章、章十二句</small> {#8}

采芑，宣王南征也。

薄言采芑，于彼新田，于此菑畝。<small>興也。芑，菜也。田一歲曰菑，二歲曰新田，三歲曰畬。宣王能新美天下之士，然後用之。箋云興者，新美之，喻和治其家、養育其身也。士，軍士也。</small>方叔涖止，其車三千，師干之試。<small>方叔，卿士也，受命而為將也。涖臨、師眾、干扞、試用也。箋云方叔臨視此戎車三千乘，其士卒皆有佐師扞敵之用爾。司馬法，兵車一乘，甲士三人，步卒七十二人。宣王承亂，羨卒盡起。</small>方叔率止，乘其四騏，四騏翼翼。<small>箋云率者，率此戎車士卒而行也。翼翼，壯健貌。</small>路車有奭，簟茀魚服，鉤膺鞗革。<small>奭，赤貌。鉤膺，樊纓也。箋云茀之言蔽也，車之蔽飾，象席文也。魚服，矢服也。鞗革，轡首垂也。</small>

> - **陳奐**案新、菑為休耕之田，至畬而出耕，新田菑畝中得有芑菜可采，以喻國家人材養蓄之以待足用，凡軍士起於田畝，故詩人假以為興。**馬瑞辰**此師干當讀干戈之干，謂盾也。奭，同赫，說文「赫，火赤貌」。**陳奐**人之纓結頷下，馬之纓結胸前，[小戎](../11/#3)傳「膺，馬帶也」，纓即馬帶，䋣下垂，其上有鉤金以為飾。

薄言采芑，于彼新田，于此中鄉。<small>鄉，所也。箋云中鄉，美地名。</small>方叔涖止，其車三千，旂旐央央。<small>箋云交龍為旂，龜蛇為旐。此言軍眾將帥之車皆備。</small>方叔率止，約軝錯衡，八鸞瑲瑲。<small>軝，長轂之軝也，朱而約之。錯衡，文衡也。瑲瑲，聲也。</small>服其命服，朱芾斯皇，有瑲葱珩。<small>朱芾，黃朱芾也。皇，猶煌煌也。瑲，珩聲也。葱，蒼也。三命葱珩，言周室之強、車服之美也。言其強美，斯劣矣。箋云命服者，命為將，受王命之服也。天子之服韋弁服，朱衣裳也。</small>

> - **馬瑞辰**廣雅「所，居也」，古者公田為居，廬舍在內，環廬舍種桑麻雜菜，小雅所云「中田有廬」也，中鄉當指中田有廬言之，傳訓鄉為所，亦以所為居也。芾，同韍，蔽膝，[斯干](../18/#9)鄭箋「天子純朱，諸侯黃朱」。

鴥彼飛隼，其飛戾天，亦集爰止。<small>戾，至也。箋云隼，急疾之鳥也，飛乃至天，喻士卒勁勇，能深攻入敵也。爰，於也。亦集於其所止，喻士卒須命乃行也。</small>方叔涖止，其車三千，師干之試。<small>箋云三稱此者，重師也。</small>方叔率止，鉦人伐鼓，陳師鞠旅。<small>伐，擊也。鉦以靜之，鼓以動之。鞠，告也。箋云鉦也鼓也各有人焉，言鉦人伐鼓，互言爾。二千五百人為師，五百人為旅。此言將戰之日，陳列其師旅，誓告之也。陳師告旅，亦互言之。</small>顯允方叔，伐鼓淵淵，振旅闐闐。<small>淵淵，鼓聲也。入曰振旅，復長幼也。箋云伐鼓淵淵，謂戰時進士眾也，至戰止將歸，又振旅伐鼓闐闐然。振，猶止也。旅，眾也。春秋傳曰「出曰治兵，入曰振旅，其禮一也」。</small>

蠢爾蠻荊，大邦為讎。<small>蠢，動也。蠻荊，荊州之蠻也。箋云大邦，列國之大也。</small>方叔元老，克壯其猶。<small>元，大也。五官之長出於諸侯，曰天子之老。壯大、猶道也。箋云猶，謀也，謀，兵謀也。</small>方叔率止，執訊獲醜。<small>箋云方叔率其士眾，執將可言問所獲敵人之眾以還歸也。</small>戎車嘽嘽，嘽嘽焞焞，如霆如雷。<small>嘽嘽，眾也。焞焞，盛貌。箋云言戎車既眾盛，其威又如雷霆，言雖久在外，無罷勞也。</small>顯允方叔，征伐玁狁，蠻荊來威。<small>箋云方叔先與吉甫征伐玁狁，今特往伐蠻荊，皆使來服於宣王之威，美其功之多也。</small>

> - 猶，韓詩、魯詩作猷。嘽 `tān`，兵車行軍聲。焞 `tūn`，魯詩作推。來，語中助詞，表倒裝，如[谷風](../03/#10)「伊余來塈」，[四牡](../16/#2)「將母來諗」等。


### 車攻 <small>八章、章四句</small> {#9}

車攻，宣王復古也。宣王能內修政事，外攘夷狄，復文武之竟土，修車馬，備器械，復會諸侯於東都，因田獵而選車徒焉。<small>東都，王城也。</small>

我車既攻，我馬既同。<small>攻堅、同齊也。宗廟齊豪，尚純也，戎事齊力，尚強也，田獵齊足，尚疾也。</small>四牡龐龐，駕言徂東。<small>龐龐，充實也。東，洛邑也。</small>

> - 說文「龐，高屋也」，段注「謂屋之高者也，故字從广，引申之凡高大之稱」。

田車既好，四牡孔阜。東有甫草，駕言行狩。<small>甫，大也。田者，大艾草以為防，或舍其中，褐纏旃以為門，裘纏質以為槸，間容握，驅而入，擊則不得入，左者之左，右者之右，然後焚而射焉，天子發然後諸侯發，諸侯發然後大夫士發，天子發抗大綏，諸侯發抗小綏，獻禽於其下，故戰不出頃，田不出防，不逐奔走，古之道也。箋云甫草者，甫田之草也，鄭有甫田。</small>

> - 爾雅「火田為狩」，郭注「放火燒草獵亦為狩」。

之子于苗，選徒嚻嚻。<small>之子，有司也。夏獵曰苗。嚻嚻，聲也。維數車徒者為有聲也。箋云于，曰也。</small>建旐設旄，薄狩于敖。<small>敖，地名。箋云獸，田獵搏獸也。敖，鄭地，今近滎陽。</small>

> - 選，通算，清點。嚻 `áo`。薄狩有作搏獸者，誤，文選東京賦、水經濟水注、後漢書安帝紀注等引詩皆作薄狩。

駕彼四牡，四牡奕奕。<small>言諸侯來會也。</small>赤芾金舄，會同有繹。<small>諸侯赤芾金舄，舄，達屨也。時見曰會，殷見曰同。繹，陳也。箋云金舄，黃朱色也。</small>

> - 說文「䮸，馬行徐而疾，詩曰四牡䮸䮸」，又[巧言](../19/#8)傳、[韓奕](../25/#7)傳「奕奕，大貌」。釋名「複其下曰舄 `xì`，舄，腊也，行禮久立，地或泥濕，故複其末下使乾腊也」。

決拾既佽，弓矢既調。<small>決，鉤弦也。拾，遂也。佽，利也。箋云佽，謂手指相次比也。調，謂弓強弱與矢輕重相得。</small>射夫既同，助我舉柴。<small>柴，積也。箋云既同，已射，同復將射之位也，雖不中，必助中者舉積禽也。</small>

> - 周禮繕人鄭注「詩家說，或謂決謂引弦彄也，拾謂韝扞也，玄謂決，挾矢時所以持弦飾也，著右手巨指，韝扞，著左臂裏，以韋為之」。**陳奐**同，猶合也，既同，言已合耦也。舉，取。柴 `zì`，魯詩作胔，齊詩、韓詩作㧘。

四黃既駕，兩驂不猗。<small>言御者之良也。</small>不失其馳，舍矢如破。<small>言習於射御法也。箋云御者之良，得舒疾之中，射者之工，矢發則中，如椎破物也。</small>

> - 猗，同倚，偏斜。不失其馳，孟子滕文公引詩，趙注「言御者不失其驅馳之法」。**經傳釋詞**如破，而破也。

蕭蕭馬鳴，悠悠旆旌。<small>言不讙譁也。</small>徒御不驚，大庖不盈。<small>徒，輦也。御，御馬也。不驚，驚也。不盈，盈也。一曰乾豆，二曰賓客，三日充君之庖，故自左膘而射之，達于右腢，為上殺，射右耳本，次之，射左髀，達于右䯚，為下殺。面傷不獻，踐毛不獻，不成禽不獻。禽雖多，擇取三十焉，其餘以與大夫士。以習射於澤宮，田雖得禽，射不中不得取禽，田雖不得禽，射中則得取禽。古者以辭讓取，不以勇力取。箋云「不驚，驚也，不盈，盈也」，反其言，美之也。「射右耳本」，射當為達。三十者，每禽三十也。</small>

> - 徒御，亦名輦，說文「輦，人輓車也」，**王念孫**廣雅疏證曰輦之言連也，連者引也，引之而行曰輦，以其徒行而引車，故亦曰徒御。不，語詞。驚，同警，孔疏「相警戒也」。

之子于征，有聞無聲。<small>有善聞而無諠譁之聲。箋云晉人伐鄭，陳成子救之，舍於柳舒之上，去穀七里，穀人不知，可謂有聞無聲。</small>允矣君子，展也大成。<small>箋云允信、展誠也。大成，謂致太平也。</small>

> - 爾雅釋詁「允、展，信也，展、允，誠也」。


### 吉日 <small>四章、章六句</small> {#10}

吉日，美宣王田也。能慎微接下，無不自盡以奉其上焉。

> - **陳奐**昭三年左傳「鄭伯如楚，子產相，楚子享之，賦吉日，既享，子產乃具田備」，案此吉日為出田之證，車攻會諸侯而遂田獵，吉日則專美宣王田也，一在東都，一在西都。

吉日維戊，既伯既禱。<small>維戊，順類乘牡也。伯，馬祖也。重物慎微，將用馬力，必先為之禱其祖。禱，禱獲也。箋云戊，剛日也，故乘牡為順類也。</small>田車既好，四牡孔阜。升彼大阜，從其群醜。<small>箋云醜，眾也，田而升大阜，從禽獸之群眾也。</small>

> - **朱熹**以下章推之，是日也其為戊辰與。伯，同禡 `mà`，師祭，說文「師所行止，恐有慢其神，下而祀之曰禡」。禱，同禂 `dǎo`，說文「禂，禱牲，馬祭也」。

吉日庚午，既差我馬。<small>外事以剛日。差，擇也。</small>獸之所同，麀鹿麌麌。<small>鹿牝曰麀。麌麌，眾多也。箋云同，猶聚也。麕牡曰麌，麌復麌，言多也。</small>漆沮之從，天子之所。<small>漆沮之水，麀鹿所生也，從漆沮驅禽而至天子之所。</small>

> - 麀 `yōu`，引申為凡牝之稱。麌 `yǔ`。

瞻彼中原，其祁孔有。<small>祁，大也。箋云祁，當作麎，麎，麋牝也，中原之野甚有之。</small>儦儦俟俟，或群或友。<small>趨則儦儦，行則俟俟。獸三曰群，二曰友。</small>悉率左右，以燕天子。<small>驅禽之左右以安待天子。箋云率，循也，悉驅禽順其左右之宜，以安待王之射也。</small>

> - 儦 `biāo`，俟 `sì`。**胡承珙**率有驅義，六朝人每以驅率連文。

既張我弓，既挾我矢。發彼小豝，殪此大兕。<small>殪，壹發而死，言能中微而制大也。箋云豕牡曰豝。</small>以御賓客，且以酌醴。<small>饗醴，天子之飲酒也。箋云御賓客者，給賓客之御也，賓客謂諸侯也。酌醴，酌而飲群臣，以為俎實也。</small>

> - 儀禮鄉射「凡挾矢，於二指之間橫之」，鄭注「二指謂左右手之第二指，此以食指、將指挾之」。[騶虞](../02#14)傳「豕牝曰豝」。醴，甜酒，段注「如今江東人家之白酒」。


{{<sign>}}南有嘉魚之什十篇、四十六章、二百七十二句{{</sign>}}