---
title: "陳宛丘詁訓傳第十二"
date: 2019-06-03T10:14:15+08:00
lastmod: 2022-02-16
draft: false
weight: 312
js:
    - /js/toc.js
    - /js/commentary.js
---


> - [**詩譜陳譜**](../shi-pu/#12)

> - **釋文**陳者，胡公媯滿之所封也，其先虞舜之冑有虞遏父者，為周陶正，武王賴其器用與其神明之後，妻以元女，其子滿乃封於陳，以備三恪，其地宓羲之墟，在古豫州之界、宛丘之側。


#### 宛丘 <small>三章、章四句</small> {#1}

宛丘，刺幽公也。淫荒昬亂，游蕩無度焉。

子之湯兮，宛丘之上兮。<small>子，大夫也。湯，蕩也。四方高、中央下曰宛丘。箋云子者，斥幽公也，游蕩無所不為。</small>洵有情兮，而無望兮。<small>洵，信也。箋云此君信有淫荒之情，其威儀無可觀望而則俲。</small>

> - **陳奐**陳有宛丘，猶之鄭有洧淵，皆是國人游觀之所。

坎其擊鼓，宛丘之下。<small>坎坎，擊鼓聲。</small>無冬無夏，值其鷺羽。<small>值，持也。鷺鳥之羽可以為翳。箋云翳，舞者所持以指麾。</small>

坎其擊缶，宛丘之道。<small>盎謂之缶。</small>無冬無夏，值其鷺翿。<small>翿，翳也。</small>

> - 翿 `dào`。


#### 東門之枌 <small>三章、章四句</small> {#2}

東門之枌，疾亂也。幽公淫荒，風化之所行，男女棄其舊業，亟會於道路，歌舞於市井爾。

東門之枌，宛丘之栩。<small>枌，白榆也。栩，杼也。國之交會，男女之所聚。</small>子仲之子，婆娑其下。<small>子仲，陳大夫氏。婆娑，舞也。箋云之子，男子也。</small>

穀旦于差，南方之原。<small>穀，善也。原，大夫氏。箋云旦明、于曰、差擇也。朝日善明曰相擇矣，以南方原氏之女可以為上處。</small>不績其麻，市也婆娑。<small>箋云績麻者，婦人之事也，疾其今不為。</small>

> - 穀旦，吉日。差 `chāi`。原，高平之地。**朱熹**既差擇善旦以會于南方之原，於是棄其業以舞於市而往會也。

穀旦于逝，越以鬷邁。<small>逝往、鬷數、邁行也。箋云越於、鬷揔也。朝旦善明曰往矣，謂之所會處也，於是以揔行，欲男女合行。</small>視爾如荍，貽我握椒。<small>荍，芘芣也。椒，芬香也。箋云男女交會而相說，曰「我視女之顏色美如芘芣之華然」，女乃遺我一握之椒，交情好也。此本淫亂之所由。</small>

> - **陳奐**越，讀同粵，爾雅「粵，于也」，[采蘩](../02/#2)、[采蘋](../02/#4)、[擊鼓](../03/#6)皆云「于以」，此云「越以」，皆合二字為發語之詞。鬷 `zōng`。荍 `qiáo`，錦葵。


#### 衡門 <small>三章、章四句</small> {#3}

衡門，誘僖公也。愿而無立志，故作是詩以誘掖其君也。<small>誘，進也。掖，扶持也。</small>

衡門之下，可以棲遲。<small>衡門，橫木為門，言淺陋也。棲遲，遊息也。箋云賢者不以衡門之淺陋則不遊息於其下，以喻人君不可以國小則不興治致政化。</small>泌之洋洋，可以樂飢。<small>泌，泉水也。洋洋，廣大也。樂飢，可以樂道忘飢。箋云飢者，不足於食也。泌水之流洋洋然，飢者見之，可飲以療飢，以喻人君愨愿，任用賢臣則政教成，亦猶是也。</small>

> - 泌 `bì`。樂，魯詩韓詩作療。

豈其食魚，必河之魴。豈其取妻，必齊之姜。<small>箋云此言何必河之魴然後可食，取其口美而已，何必大國之女然後可妻，亦取貞順而已，以喻君任臣何必聖人，亦取忠孝而已。齊，姜姓。</small>

豈其食魚，必河之鯉。豈其取妻，必宋之子。<small>箋云宋，子姓。</small>

> - 案上二章，非魴鯉之為美，實以河為貴也。


#### 東門之池 <small>三章、章四句</small> {#4}

東門之池，刺時也。疾其君之淫昬而思賢女以配君子也。

東門之池，可以漚麻。<small>興也。池，城池也。漚，柔也。箋云於池中柔麻，使可緝績作衣服，興者，喻賢女能柔順君子，成其德教。</small>彼美淑姬，可與晤歌。<small>晤，遇也。箋云晤，猶對也。言淑姬賢女，君子宜與對歌相切化也。</small>

> - 說文「漚，久漬也」。淑，當作叔，叔姬，猶孟姜也。孔疏「傳以晤為遇，亦為對偶之義」。

東門之池，可以漚紵。彼美淑姬，可與晤語。

> - 紵 `zhù`。

東門之池，可以漚菅。彼美淑姬，可與晤言。<small>言，道也。</small>


#### 東門之楊 <small>二章、章四句</small> {#5}

東門之楊，刺時也。昬姻失時，男女多違，親迎，女猶有不至者也。

東門之楊，其葉牂牂。<small>興也。牂牂然盛貌。言男女失時，不逮秋冬。箋云楊葉牂牂，三月中也，興者，喻時晚也，失仲春之月。</small>昬以為期，明星煌煌。<small>期而不至也。箋云親迎之禮以昏時，女留他色，不肯時行，乃至大星煌煌然。</small>

> - 牂牂 `zāng`，齊詩作將將，爾雅「將，大也」。明星，啓明星也。

東門之楊，其葉肺肺。<small>肺肺，猶牂牂也。</small>昬以為期，明星晢晢。<small>晢晢，猶煌煌也。</small>

> - 肺 `pèi`，同巿，說文「巿，艸木盛巿巿然，讀若輩」。


#### 墓門 <small>二章、章六句</small> {#6}

墓門，刺陳佗也。陳佗無良師傅，以至於不義，惡加於萬民焉。<small>不義者，謂弒君而自立。</small>

墓門有棘，斧以斯之。<small>興也。墓門，墓道之門。斯，析也。幽間希行，用生此棘薪，維斧可以開析之。箋云興者，喻陳佗由不覩賢師良傅之訓道，至䧟於誅絕之罪。</small>夫也不良，國人知之。<small>夫，傅相也。箋云良，善也。陳佗之師傅不善，群臣皆知之，言其罪惡著也。</small>知而不已，誰昔然矣。<small>昔，久也。箋云已，猶去也。誰昔，昔也。國人皆知其有罪惡而不誅退，終致禍難，自古昔之時常然。</small>

> - **馬瑞辰**天問王逸注「晉大夫解居父聘吳，過陳之墓門」，墓門，蓋陳之城門。**陳奐**已，止也，國人皆知之，知之而不能救止也。誰昔，三家詩訓疇昔。

墓門有梅，有鴞萃止。<small>梅，柟也。鴞，惡聲之鳥也。萃，集也。箋云梅之樹善惡自耳，徒以鴞集其上而鳴，人則惡之，樹因惡矣，以喻陳佗之性本未必惡，師傅惡而陳佗從之而惡。</small>夫也不良，歌以訊之。<small>訊，告也。箋云歌，謂作此詩也。既作，又使工歌之，是謂之告。</small>訊予不顧，顛倒思予。<small>箋云予，我也。歌以告之，女不顧念我言，至於破滅顛倒之急，乃思我之言，言其晚也。</small>

> - 梅，魯詩作棘，**馬瑞辰**棘、梅二木，美惡大小不相類，非詩取興之旨，古梅杏之梅，古文作槑，與棘形相近，蓋棘譌作槑。訊 `suì`。之，魯詩韓詩作止，語詞。


#### 防有鵲巢 <small>二章、章四句</small> {#7}

防有鵲巢，憂讒賊也。宣公多信讒，君子憂懼焉。

防有鵲巢，邛有旨苕。<small>興也。防，邑也。邛，丘也。苕，草也。箋云防之有鵲巢，邛之有美苕，處勢自然，興者，喻宣公信多言之人，故致此讒人。</small>誰侜予美，心焉忉忉。<small>侜，張誑也。箋云誰，誰讒人也。女眾讒人，誰侜張誑，欺我所美之人乎，使我心忉忉然。所美，謂宣公。</small>

> - 防，堤也。**馬瑞辰**鵲巢宜於林木，今言防有，非其所應有也，不應有而以為有，所以為讒言也，苕生於下濕，今詩言邛有者，亦以喻讒言之不可信。侜 `zhōu`，語有侜張。

中唐有甓，邛有旨鷊。<small>中，中庭也。唐，堂塗也。甓，令適也。鷊，綬草也。</small>誰侜予美，心焉惕惕。<small>惕惕，猶忉忉也。</small>

> - 甓 `pì`，磚瓦。鷊 `yì`，鋪地錦。


#### 月出 <small>三章、章四句</small> {#8}

月出，刺好色也。在位不好德而說美色焉。

月出皎兮。<small>興也。皎，月光也。箋云興者，喻婦人有美色之白皙。</small>佼人僚兮，舒窈糾兮。<small>僚，好貌。舒，遲也。窈糾，舒之姿也。</small>勞心悄兮。<small>悄，憂也。箋云思而不見則憂。</small>

> - 佼，同姣。窈糾 `yǎo jiǎo`。

月出皓兮。佼人懰兮，舒懮受兮。勞心慅兮。

> - 玉篇「懮 `yōu` 受，舒遲之貌」。說文「慅 `cǎo`，動也」，段注「月出『勞心慅兮』，[常武](../25/#9)『徐方繹騷』傳曰『騷，動也』，此謂騷即慅之假借字也」。

月出照兮。佼人燎兮，舒夭紹兮。勞心慘兮。

> - **胡承珙**文選西京賦「要紹修態」注「要紹，謂嬋娟作姿容也」，南都賦「要紹便娟」，要紹皆與夭紹同。慘，當作懆，即躁字。


#### 株林 <small>二章、章四句</small> {#9}

株林，刺靈公也。淫乎夏姬，驅馳而往，朝夕不休息焉。<small>夏姬，陳大夫妻，夏徵舒之母，鄭女也。徵舒字子南，夫字御叔。</small>

胡為乎株林，從夏南。<small>株林，夏氏邑也。夏南，夏徵舒也。箋云陳人責靈公「君何為之株林，從夏氏子南之母為淫泆之行」。</small>匪適株林，從夏南。<small>箋云匪，非也。言我非之株林，從夏氏子南之母為淫泆之行，自之他耳，觝拒之辭。</small>

> - 說文「郊外謂之野，野外謂之林」。

駕我乘馬，說于株野。乘我乘駒，朝食于株。<small>大夫乘駒。箋云我，國人。我，君也。君親乘君乘馬，乘君乘駒，變易車乘以至株林，或說舍焉，或朝食焉，又責之也。馬六尺以下曰駒。</small>

> - **王先謙**靈公初往夏氏，必託為遊株林，自株林至株野乃税其駕，然後微服入株邑，此詩乃實賦其事也。


#### 澤陂 <small>三章、章六句</small> {#10}

澤陂，刺時也。言靈公君臣淫於其國，男女相說，憂思感傷焉。<small>君臣淫於國，謂與孔寧、儀行父也。感傷，謂涕泗滂沱。</small>

彼澤之陂，有蒲與荷。<small>興也。陂，澤障也。荷，芙蕖也。箋云蒲，柔滑之物。芙蕖之莖曰荷，生而佼大。興者，蒲以喻所說男之性，荷以喻所說女之容體也，正以陂中二物興者，喻淫風由同姓生。</small>有美一人，傷如之何。<small>傷無禮也。箋云傷，思也。我思此美人，當如之何而得見之。</small>寤寐無為，涕泗滂沱。<small>自目曰涕，自鼻曰泗。箋云寤，覺也。</small>

> - 陂 `bēi`。傷，魯詩韓詩作陽，爾雅「陽，予也」。

彼澤之陂，有蒲與蕳。<small>蕳，蘭也。箋云蕳，當作蓮，蓮，芙蕖實也。蓮以喻女之言信。</small>有美一人，碩大且卷。<small>卷，好貌。</small>寤寐無為，中心悁悁。<small>悁悁，猶悒悒也。</small>

> - 釋文「卷，本又作婘」。悁 `yuān`。

彼澤之陂，有蒲菡萏。<small>菡萏，荷華也。箋云華以喻女之顏色。</small>有美一人，碩大且儼。<small>儼，矜莊貌。</small>寤寐無為，輾轉伏枕。

> - 菡萏 `hàn dàn`。儼，韓詩作㜝，重頤也。


{{<sign>}}陳國十篇、二十六章、百二十四句{{</sign>}}