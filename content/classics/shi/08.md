---
title: "齊雞鳴詁訓傳第八"
date: 2019-06-03T10:14:15+08:00
lastmod: 2022-02-08
draft: false
weight: 308
js:
    - /js/toc.js
    - /js/commentary.js
---


> - [**詩譜齊譜**](../shi-pu/#8)

> - **釋文**齊者，太師呂望所封之國也，其地少皞爽鳩氏之墟，在禹貢青州岱嶺之陰、濰淄之野，都營丘之側，禮記云「大公封於營丘」是也。


#### 雞鳴 <small>三章、章四句</small> {#1}

雞鳴，思賢妃也。哀公荒淫怠慢，故陳賢妃貞女夙夜警戒相成之道焉。

雞既鳴矣，朝既盈矣。<small>雞鳴而夫人作，朝盈而君作。箋云雞鳴朝盈，夫人也君也可以起之常禮。</small>匪雞則鳴，蒼蠅之聲。<small>蒼蠅之聲有似遠雞之鳴。箋云夫人以蠅聲為雞鳴，則起早於常禮，敬也。</small>

> - 書大傳「雞鳴，然後應門擊柝，吿辟也，然後少師奏質明于階下」，鄭注「應門，朝門也，辟，啟也」。則，之也。

東方明矣，朝既昌矣。<small>東方明則夫人纚筓而朝，朝已昌盛則君聽朝。箋云東方明，朝既昌，亦夫人也君也可以朝之常禮。君日出而視朝。</small>匪東方則明，月出之光。<small>見月出之光以為東方明。箋云夫人以月光為東方明，則朝亦敬也。</small>

蟲飛薨薨，甘與子同夢。<small>古之夫人配其君子，亦不忘其敬。箋云蟲飛薨薨，東方且明之時，我猶樂與子臥而同夢，言親愛之無已。</small>會且歸矣，無庶予子憎。<small>會，會於朝。卿大夫朝會於君朝聽政，夕歸治其家事。無庶予子憎，無見惡於夫人。箋云庶，眾也。蟲飛薨薨，所以當起者，卿大夫朝者且罷歸故也，無使眾臣以我故憎惡於子，戒之也。</small>

> - **馬瑞辰**庶，幸也，無庶，即庶無之倒文，予、與古今字，予子憎，正義引定本作「與子憎」，與，猶貽也，無庶予子憎，即庶無貽子憎，猶詩言「[無父母貽罹](../18/#9)」、左傳「無貽寡君羞」也。


#### 還 <small>三章、章四句</small> {#2}

還，刺荒也。哀公好田獵，從禽獸而無厭，國人化之，遂成風俗，習於田獵謂之賢，閑於馳逐謂之好焉。<small>荒，謂政事廢亂。</small>

子之還兮，遭我乎峱之閒兮。<small>還，便捷之貌。峱，山名。箋云子也我也皆士大夫也，俱出田獵而相遭也。</small>並驅從兩肩兮，揖我謂我儇兮。<small>從，逐也。獸三歲曰肩。儇，利也。箋云並，併也。子也我也併驅而逐二獸，子則揖耦我謂我儇，譽之也，譽之者，以報前言還也。</small>

> - 還，通旋。峱 `náo`。儇 `xuān`，釋文引韓詩作婘。

子之茂兮，遭我乎峱之道兮。<small>茂，美也。</small>並驅從兩牡兮，揖我謂我好兮。<small>箋云譽之言好者，以報前言茂也。</small>

子之昌兮，遭我乎峱之陽兮。<small>昌，盛也。箋云昌，佼好貌。</small>並驅從兩狼兮，揖我謂我臧兮。<small>狼，獸名。臧，善也。</small>

> - **胡承珙**首章舉其大者言之，秦風「[奉時辰牡](../11/#2)」，則田獵貴牡，故次章舉所貴者言之，陸疏云狼猛捷，自是難獲之獸。


#### 著 <small>三章、章三句</small> {#3}

著，刺時也。時不親迎也。<small>時不親迎，故陳親迎之禮以刺之。</small>

俟我於著乎而，充耳以素乎而，<small>俟，待也。門屏之間曰著。素，象瑱。箋云我，嫁者自謂也。待我於著，謂從君子而出至於著，君子揖之時也，我視君子則以素為充耳，謂所以縣瑱者，或名為紞，織之，人君五色，臣則三色而已，此言素者，目所先見而云。</small>尚之以瓊華乎而。<small>瓊華，美石，士之服也。箋云尚，猶飾也。飾之以瓊華者，謂縣紞之末，所謂瑱也，人君以玉為之。瓊華，石色似瓊也。</small>

> - 俟，同竢，說文「竢，待也」。著，同宁，爾雅釋宮「門屏之間謂之宁」。乎而，語詞。充耳，冠飾，由紞、纊、瑱組成。**姚際恆**瓊，赤玉，貴者用之，華、瑩、英取協韻，以贊其玉之色澤也。

俟我於庭乎而，充耳以靑乎而，<small>青，青玉。箋云待我於庭，謂揖我於庭時。靑，紞之靑。</small>尚之以瓊瑩乎而。<small>瓊瑩，石似玉，卿大夫之服也。箋云石色似瓊、似瑩也。</small>

俟我於堂乎而，充耳以黃乎而，<small>黃，黃玉。箋云黃，紞之黃。</small>尚之以瓊英乎而。<small>瓊英，美石似玉者，人君之服也。箋云瓊英，猶瓊華也。</small>


#### 東方之日 <small>二章、章五句</small> {#4}

東方之日，刺衰也。君臣失道，男女淫奔，不能以禮化也。

東方之日兮，彼姝者子，在我室兮。<small>興也。日出東方，人君明盛，無不照察也。姝者，初昏之貌。箋云言東方之日者，愬之乎耳，有姝姝美好之子來在我室，欲與我為室家，我無如之何也。日在東方，其明未融，興者，喻君不明。</small>在我室兮，履我即兮。<small>履，禮也。箋云即，就也。在我室者，以禮來我則就之，與之去也，言今者之子不以禮來也。</small>

> - **馬瑞辰**古人喻人顏色之美，多取譬於日月，宋玉神女賦「其始出也，耀乎若白日初出照屋梁，其少進也，皎若明月舒其光」，義本此詩。說文「履，足所依也」，段注「引伸之訓踐」。即，同膝，古人席地而坐，親近則躡彼膝足也。

東方之月兮，彼姝者子，在我闥兮。<small>月盛於東方。君明於上，若日也，臣察於下，若月也。闥，門內也。箋云月以興臣，月在東方，亦言不明。</small>在我闥兮，履我發兮。<small>發，行也。箋云以禮來則我行而與之去。</small>

> - **王先謙**切言之，則闥為小門，渾言之，則門以內皆為闥，故毛傳但云「闥，門內也」。發，足也。


#### 東方未明 <small>三章、章四句</small> {#5}

東方未明，刺無節也。朝廷興居無節，號令不時，挈壺氏不能掌其職焉。<small>號令，猶召呼也。挈壺氏，掌漏刻者。</small>

東方未明，顛倒衣裳。<small>上曰衣，下曰裳。箋云挈壺氏失漏刻之節，東方未明而以為明，故群臣促遽，顛倒衣裳。群臣之朝，別色始入。</small>顛之倒之，自公召之。<small>箋云自，從也。群臣顛倒衣裳而朝，人又從君所來而召之，漏刻失節，君又早興。</small>

東方未晞，顛倒裳衣。<small>晞，明之始升。</small>倒之顛之，自公令之。<small>令，告也。</small>

> - 晞，同昕，說文「昕，且明，日將出也」。

折柳樊圃，狂夫瞿瞿。<small>柳，柔脆之木。樊，藩也。圃，菜園也。折柳以為藩園，無益於禁矣。瞿瞿，無守之貌。古者有挈壺氏以水火分日夜，以告時於朝。箋云柳木之不可以為藩，猶是狂夫不任挈壺氏之事。</small>不能辰夜，不夙則莫。<small>辰時、夙早、莫晚也。箋云此言不任其事者恆失節數也。</small>

> - 荀子楊注「瞿瞿，瞪視之貌」。


#### 南山 <small>四章、章六句</small> {#6}

南山，刺襄公也。鳥獸之行，淫乎其妹，大夫遇是惡，作詩而去之。<small>襄公之妹，魯桓公夫人文姜也，襄公素與淫通，及嫁，公讁之，公與夫人如齊，夫人愬之襄公，襄公使公子彭生乘公而搤殺之。夫人久留於齊，莊公即位後乃來，猶復會齊侯于禚、于祝丘，又如齊師。齊大夫見襄公行惡如是，作詩以刺之，又非魯桓公不能禁制夫人而去之。</small>

南山崔崔，雄狐綏綏。<small>興也。南山，齊南山也。崔崔，高大也。國君尊嚴如南山崔崔然，雄狐相隨綏綏然無別，失陰陽之匹。箋云雄狐行求匹耦於南山之上，形貌綏綏然，興者，喻襄公居人君之尊而為淫泆之行，其威儀可耻惡如狐。</small>魯道有蕩，齊子由歸。<small>蕩，平易也。齊子，文姜也。箋云婦人謂嫁曰歸。言文姜既以禮從此道嫁于魯侯也。</small>既曰歸止，曷又懷止。<small>懷，思也。箋云懷，來也。言文姜既曰嫁于魯侯矣，何復來為乎，非其來也。</small>

> - 綏綏，韓詩作夊夊，玉篇「夊，行遲貌」，見[有狐](../05/#9)注。止，語詞。此章言襄公懷其妹也。

葛屨五兩，冠緌雙止。<small>葛屨，服之賤者。冠緌，服之尊者。箋云葛屨五兩，喻文姜與姪娣及傅姆同處。冠緌，喻襄公也，五人為奇，而襄公往，從而雙之，冠屨不宜同處，猶襄公文姜不宜為夫婦之道。</small>魯道有蕩，齊子庸止。<small>庸，用也。</small>既曰庸止，曷又從止。<small>箋云此言文姜既用此道嫁於魯侯，襄公何復送而從之為淫泆之行。</small>

> - 五，通伍。兩，古緉字，說文「緉，履兩枚也」，段注「齊風『葛屨五兩』，履必兩而後成用也，是謂之緉」。緌 `ruí`。首二句言賤者貴者皆有匹偶也。此章言文姜往從其兄也。

蓺麻如之何，衡從其畝。<small>蓺，樹也。衡獵之，從獵之，種之然後得麻。箋云樹麻者必先耕治其田，然後樹之，以言人君取妻必先議於父母。</small>取妻如之何，必告父母。<small>必告父母廟。箋云取妻之禮，議於生者，卜於死者，此之謂告。</small>既曰告止，曷又鞠止。<small>鞠，窮也。箋云鞠，盈也。魯侯女既告父母而取，何復盈從令至于齊乎，非魯桓。</small>

> - 齊民要術「凡種麻耕不厭其熟，縱橫七徧以上則麻無葉也」。此下二章皆非魯桓也。

析薪如之何，匪斧不克。<small>克，能也。箋云此言析薪必待斧乃能也。</small>取妻如之何，匪媒不得。<small>箋云此言取妻必待媒乃得也。</small>既曰得止，曷又極止。<small>極，至也。箋云女既以媒得之矣，何不禁制而恣極其邪意令至齊乎，又非魯桓。</small>


#### 甫田 <small>三章、章四句</small> {#7}

甫田，大夫刺襄公也。無禮義而求大功，不脩德而求諸侯，志大心勞，所以求者非其道也。

無田甫田，維莠驕驕。<small>興也。甫，大也。大田過度而無人功，終不能獲。箋云興者，喻人君欲立功致治，必勤身脩德，積小以成高大。</small>無思遠人，勞心忉忉。<small>忉忉，憂勞也。箋云言無德而求諸侯，徒勞其心忉忉耳。</small>

> - 田，同畋，說文「畋，平田也」。說文「甫，男子之美稱也」，段注「凡男子皆得稱之，以男子始冠之稱引申為始也，又引申為大也」。莠 `yǒu`，即狗尾草。驕驕，韓詩作喬喬。

無田甫田，維莠桀桀。<small>桀桀，猶驕驕也。</small>無思遠人，勞心怛怛。<small>怛怛，猶忉忉也。</small>

> - 說文「怛，憯也，憯 `cǎn`，痛也」。

婉兮孌兮，緫角丱兮。未幾見兮，突而弁兮。<small>婉孌，少好貌。緫角，聚兩髦也。丱，幼稚也。弁，冠也。箋云人君內善其身，外脩其德，居無幾何，可以立功，猶是婉孌之童子少自脩飾，丱然而稚，見之無幾何，突耳加冠為成人也。</small>


#### 盧令 <small>三章、章二句</small> {#8}

盧令，刺荒也。襄公好田獵畢弋而不脩民事，百姓苦之，故陳古以風焉。<small>畢，噣也。弋，繳射也。</small>

盧令令，其人美且仁。<small>盧，田犬。令令，纓環聲。言人君能有美德，盡其仁愛，百姓欣而奉之，愛而樂之，順時遊田，與百姓共其樂，同其獲，故百姓聞而說之，其聲令令然。</small>

> - 戰國策「韓國盧，天下之駿犬也」。

盧重環，<small>重環，子母環也。</small>其人美且鬈。<small>鬈，好貌。箋云鬈，讀當為權，權，勇壯也。</small>

盧重鋂，<small>鋂，一環貫二也。</small>其人美且偲。<small>偲，才也。箋云才，多才也。</small>

> - 鋂 `méi`。說文「偲 `cāi`，彊力也」。


#### 敝笱 <small>三章、章四句</small> {#9}

敝笱，刺文姜也。齊人惡魯桓公微弱，不能防閑文姜，使至淫亂，為二國患焉。

敝笱在梁，其魚魴鰥。<small>興也。鰥，大魚。箋云鰥，魚子也。魴也鰥也魚之易制者，然而敝敗之笱不能制，興者，喻魯桓微弱，不能防閑文姜，終其初時之婉順。</small>齊子歸止，其從如雲。<small>如雲，言盛也。箋云其從，姪娣之屬。言文姜初嫁于魯桓之時，其從者之心意如雲然，雲之行順風耳，後知魯桓微弱，文姜遂淫恣，從者亦隨之為惡。</small>

> - 鰥，三家詩作鯤，即草魚。

敝笱在梁，其魚魴鱮。<small>魴鱮，大魚。箋云鱮，似魴而弱鱗。</small>齊子歸止，其從如雨。<small>如雨，言多也。箋云如雨，言無常，天下之則下，天不下則止，以言姪娣之善惡亦文姜所使止。</small>

> - 鱮 `xù`，即鰱魚。

敝笱在梁，其魚唯唯。<small>唯唯，出入不制。箋云唯唯，行相隨順之貌。</small>齊子歸止，其從如水。<small>水，喻眾也。箋云水之性可停可行，亦言姪娣之善惡在文姜也。</small>


#### 載驅 <small>四章、章四句</small> {#10}

載驅，齊人刺襄公也。無禮義故盛其車服，疾驅於通道大都，與文姜淫，播其惡於萬民焉。<small>故，猶端也。</small>

載驅薄薄，簟茀朱鞹。<small>薄薄，疾驅聲也。簟，方文蓆也。車之蔽曰茀。諸侯之路車，有朱革之質而羽飾。箋云此車襄公乃乘焉而來，與文姜會也。</small>魯道有蕩，齊子發夕。<small>發夕，自夕發至旦。箋云襄公既無禮義，乃疾驅其乘車以入魯竟，魯之道路平易，文姜發夕由之往會焉，曾無慚耻之色。</small>

> - 鞹 `kuò`。**王先謙**韓說曰「發，旦也」，齊子旦夕，猶言朝見暮見，即久處之義。

四驪濟濟，垂轡濔濔。<small>四驪，言物色盛也。濟濟，美貌。垂轡，轡之垂者。濔濔，眾也。箋云此又刺襄公乘是四驪而來，徒為淫亂之行。</small>魯道有蕩，齊子豈弟。<small>言文姜於是樂易然。箋云此豈弟猶言發夕也，豈，讀當為闓，弟，古文尚書以弟為圛，圛，明也。</small>

> - 濔 `nǐ`，轡垂貌。爾雅釋言「闓圛，發也」，**王先謙**謂齊子留連久處之後，至開明乃發行耳。

汶水湯湯，行人彭彭。<small>湯湯，大貌。彭彭，多貌。箋云汶水之上蓋有都焉，襄公與文姜時所會。</small>魯道有蕩，齊子翱翔。<small>翱翔，猶彷徉也。</small>

汶水滔滔，行人儦儦。<small>滔滔，流貌。儦儦，眾貌。</small>魯道有蕩，齊子遊敖。


#### 猗嗟 <small>三章、章六句</small> {#11}

猗嗟，刺魯莊公也。齊人傷魯莊公有威儀技藝，然而不能以禮防閑其母，失子之道，人以為齊侯之子焉。

猗嗟昌兮，頎而長兮。<small>猗嗟，歎辭。昌，盛也。頎，長貌。箋云昌，佼好貌。</small>抑若揚兮，<small>抑，美色。揚，廣揚。</small>美目揚兮。<small>好目揚眉。</small>巧趨蹌兮，射則臧兮。<small>蹌，巧趨貌。箋云臧，善也。</small>

> - **陳奐**猗嗟，疊韻。**馬瑞辰**按懿、抑古通用，[抑](../25/#2)詩外傳作懿是也，釋詁、詩[烝民](../25/#6)傳皆曰「懿，美也」。揚，韓詩作陽，曰「眉上曰陽」，**皮錫瑞**陽者，陽明之處也，今俗呼額角之側亦謂太陽，即同此義，然則自眉以及額角皆得為陽也。蹌 `qiàng`。射則，即射藝，下「舞則」同。

猗嗟名兮，美目清兮。<small>目上為名，目下為清。</small>儀既成兮，終日射侯，不出正兮，展我甥兮。<small>二尺曰正。外孫曰甥。箋云成，猶備也。正，所以射於侯中者，天子五正，諸侯三正，大夫二正，士一正，外皆居其侯中參分之一焉。展，誠也。姊妹之子曰甥。容貌技藝如此，誠我齊之甥。言誠者，拒時人言齊侯之子。</small>

> - **馬瑞辰**名、明古通用，名，當讀明，明亦昌盛之義，三章首句皆贊美其容貌之盛大。

猗嗟孌兮，<small>孌，壯好貌。</small>清揚婉兮。<small>婉，好眉目也。</small>舞則選兮，射則貫兮。<small>選齊、貫中也。箋云選者，謂於倫等最上。貫，習也。</small>四矢反兮，以禦亂兮。<small>四矢，乘矢。箋云反，復也，禮射三而止，每射四矢，皆得其故處，此之謂復。射必四矢者，象其能禦四方之亂。</small>

> - 韓詩「言其舞則應雅樂也」。**陳奐**貫，訓中。


{{<sign>}}齊國十一篇、三十四章、百四十三句{{</sign>}}