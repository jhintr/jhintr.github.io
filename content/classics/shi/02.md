---
title: "召南鵲巢詁訓傳第二"
date: 2019-06-03T10:14:15+08:00
lastmod: 2022-01-06
draft: false
weight: 302
js:
    - /js/toc.js
    - /js/commentary.js
---


> - **釋文**召亦地名也，在岐山之陽扶風雍縣南有召亭，案周召皆周之舊土，文王受命後以賜二公為菜地，二南之風皆文王未受命之詩也，周南十一篇是先王之所以教聖人之深迹，故繫之公旦，召南十四篇是先王之教化文王所行之淺迹，故繫之君奭。


### 鵲巢 <small>三章、章四句</small> {#1}

鵲巢，夫人之德也。國君積行累功，以致爵位，夫人起家而居有之，德如鳲鳩，乃可以配焉。<small>起家而居有之，謂嫁於諸侯也。夫人有均壹之德，如鳲鳩然，而後可配國君。</small>

維鵲有巢，維鳩居之。<small>興也。鳩，鳲鳩，秸鞠也，鳲鳩不自為巢，居鵲之成巢。箋云鵲之作巢，冬至架之，至春乃成，猶國君積行累功，故以興焉。興者，鳲鳩因鵲成巢而居有之，而有均壹之德，猶國君夫人來嫁，居君子之室，德亦然。室，燕寢也。</small>之子于歸，百兩御之。<small>百兩，百乘也。諸侯之子嫁於諸侯，送御皆百乘。箋云之子，是子也。御，迎也。是如鳲鳩之子，其往嫁也，家人送之，良人迎之，車皆百乘，象有百官之盛。</small>

> - 兩，今作輛，孔疏「謂之兩者，風俗通以為車有兩輪，馬有四匹，車稱兩，馬稱駟」。御，同訝、迓。

維鵲有巢，維鳩方之。<small>方，有之也。</small>之子于歸，百兩將之。<small>將，送也。</small>

> - **馬瑞辰**詩百兩皆指迎者而言，將者，奉也衛也，首章往迎則曰御之，二章在途則曰將之，三章既至則曰成之，此詩之次也。

維鵲有巢，維鳩盈之。<small>盈，滿也。箋云滿者，言眾媵姪娣之多。</small>之子于歸，百兩成之。<small>能成百兩之禮也。箋云是子有鳲鳩之德，宜配國君，故以百兩之禮送迎成之。</small>


### 采蘩 <small>三章、章四句</small> {#2}

采蘩，夫人不失職也。夫人可以奉祭祀，則不失職矣。<small>奉祭祀者，采蘩之事也，不失職者，夙夜在公也。</small>

于以采蘩，于沼于沚。<small>蘩，皤蒿也。于於、沼池、沚渚也。公侯夫人執蘩菜以助祭，神饗德與信，不求備焉，沼沚谿澗之草猶可以薦，王后則荇菜也。箋云于以，猶言往以也。執蘩菜者，以豆薦蘩葅。</small>于以用之，公侯之事。<small>之事，祭事也。箋云言夫人於君祭祀而薦此豆也。</small>

> - [七月](../15/#1)傳「蘩，皤蒿也，所以生蠶」。

于以采蘩，于澗之中。<small>山夾水曰澗。</small>于以用之，公侯之宮。<small>宮，廟也。</small>

被之僮僮，夙夜在公。<small>被，首飾也。僮僮，竦敬也。夙，早也。箋云公，事也。早夜在事，謂視濯溉饎爨之事。禮記「主婦髲髢」。</small>被之祁祁，薄言還歸。<small>祁祁，舒遲也，去事有儀也。箋云言，我也。祭事畢，夫人釋祭服而去髲髢，其威儀祁祁然而安舒，無罷倦之失。我還歸者，自廟反其燕寢。</small>

> - 被，同髲。**王先謙**三家僮僮作童童，魯韓說曰「童童，盛也」。[七月](../15/#1)傳「祁祁，眾多也」。


### 草蟲 <small>三章、章七句</small> {#3}

草蟲，大夫妻能以禮自防也。

> - **王照圓**兩年事爾，君子行役當春夏間，涉秋未歸，故感蟲鳴而思，至來年春夏猶未歸，故復有後二章。

喓喓草蟲，趯趯阜螽。<small>興也。喓喓，聲也。草蟲，常羊也。趯趯，躍也。阜螽，蠜也。卿大夫之妻待禮而行，隨從君子。箋云草蟲鳴，阜螽躍而從之，異種同類，猶男女嘉時以禮相求呼。</small>未見君子，憂心忡忡。<small>忡忡，猶衝衝也。婦人雖適人，有歸宗之義。箋云未見君子者，謂在塗時也，在塗而憂，憂不當君子，無以寧父母，故心衝衝然，是其不自絕於其族之情。</small>亦既見止，亦既覯止，我心則降。<small>止，辭也。覯遇、降下也。箋云既見，謂已同牢而食也，既覯，謂已昏也。始者憂於不當，今君子待己以禮，庶自此可以寧父母，故心下也。易曰「男女覯精，萬物化生」。</small>

> - 喓 `yāo`。趯 `tì`。案時已秋矣。

陟彼南山，言采其蕨。<small>南山，周南山也。蕨，鼈也。箋云言，我也。我采者，在塗而見采鼈，采者得其所欲得，猶己今之行者欲得禮以自喻也。</small>未見君子，憂心惙惙。<small>惙惙，憂也。</small>亦既見止，亦既覯止，我心則說。<small>說，服也。</small>

> - 惙，短氣貌也。案時已來年春矣。

陟彼南山，言采其薇。<small>薇，菜也。</small>未見君子，我心傷悲。<small>嫁女之家，不息火三日，思相離也。箋云維父母思己，故己亦傷悲。</small>亦既見止，亦既覯止，我心則夷。<small>夷，平也。</small>


### 采蘋 <small>三章、章四句</small> {#4}

采蘋，大夫妻能循法度也。能循法度，則可以承先祖、共祭祀矣。<small>女子十年不出，姆教婉娩聽從，執麻枲，治絲繭，織紝組紃，學女事以共衣服，觀於祭祀，納酒漿籩豆葅醢，禮相助奠，十有五而筓，二十而嫁。此言能循法度者，今既嫁為大夫妻，能循其為女之時所學所觀之事以為法度。</small>

于以采蘋，南澗之濵。于以采藻，于彼行潦。<small>蘋，大蓱也。濵，涯也。藻，聚藻也。行潦，流潦也。箋云古者婦人先嫁三月，祖廟未毀，教于公宮，祖廟既毀，教于宗室，教以婦德、婦言、婦容、婦功，教成之祭，牲用魚，芼用蘋藻，所以成婦順也，此祭祭女所出祖也，法度莫大於四教，是又祭以成之，故舉以言焉。蘋之言賓也，藻之言澡也，婦人之行尚柔順，自潔清，故取名以為戒。</small>

> - **馬瑞辰**今按行潦對潢汙言，溝水之流曰衍，雨水之大曰潦 `lǎo`，行與潦為二，猶潢與汙為二。

于以盛之，維筐及筥。于以湘之，維錡及釜。<small>方曰筐，圓曰筥。湘，亨也。錡，釜屬，有足曰錡，無足曰釜。箋云亨蘋藻者於魚湆之中，是鉶羹之芼。</small>

于以奠之，宗室牖下。<small>奠，置也。宗室，大宗之廟也。大夫士祭於宗廟，奠於牖下。箋云牖下，戶牖間之前，祭不於室中者，凡昏事，於女禮設几筵於戶外，此其義也與。宗子主此祭，維君使有司為之。</small>誰其尸之，有齊季女。<small>尸主、齊敬、季少也。蘋藻，薄物也，澗潦，至質也，筐筥錡釜，陋器也，少女，微主也。古之將嫁女者，必先禮之於宗室，牲用魚，芼之以蘋藻。箋云主設羹者季女則非禮也。女將行，父禮之而俟迎者，蓋母薦之，無祭事也。祭禮，主婦設羹，教成之祭更使季女者，成其婦禮也。季女不主魚，魚俎實男子設之，其粢盛蓋以黍稷。</small>


### 甘棠 <small>三章、章三句</small> {#5}

甘棠，美召伯也。召伯之教明於南國。<small>召伯，姬姓，名奭，食采于召，作上公，為二伯，後封於燕，此美其為伯之功，故言伯云。</small>

> - 此召伯謂召虎也，見小雅[黍苗](../22/#7)、大雅[崧高](../25/#5)諸篇。

蔽芾甘棠，勿翦勿伐，召伯所茇。<small>蔽芾，小貌。甘棠，杜也。翦去、伐擊也。箋云茇，草舍也。召伯聽男女之訟，不重煩勞百姓，止舍小棠之下而聽斷焉，國人被其德，說其化，思其人，敬其樹。</small>

蔽芾甘棠，勿翦勿敗，召伯所憩。<small>憩，息也。</small>

蔽芾甘棠，勿翦勿拜，召伯所說。<small>說，舍也。箋云拜之言拔也。</small>

> - **王質**說，或為税，止，詩税意多通用說字。


### 行露 <small>三章、一章三句、二章章六句</small> {#6}

行露，召伯聽訟也。衰亂之俗微，貞信之教興，彊暴之男不能侵陵貞女也。<small>衰亂之俗微、貞信之教興者，此殷之末世，周之盛德，當文王與紂之時。</small>

厭浥行露，豈不夙夜，謂行多露。<small>興也。厭浥，濕意也。行，道也。豈不，言有是也。箋云夙，早也。厭浥然濕，道中始有露，謂二月中嫁取時也。言我豈不知當早夜成昏禮與，謂道中之露大多，故不行耳。今彊暴之男以此多露之時，禮不足而強來，不度時之可否，故云然。周禮仲春之月，令會男女之無夫家者，行事必以昏昕。</small>

> - 厭，魯詩、韓詩作湆 `qì`，說文「幽濕也」。**馬瑞辰**謂疑畏之假借，凡詩上言豈不、豈敢者，下句多言畏，僖二十年左傳引此詩，杜注「言豈不欲早暮而行，懼多露之濡己」，以懼釋畏，似亦訓謂為畏。

誰謂雀無角，何以穿我屋。誰謂女無家，何以速我獄。<small>不思物變而推其類，雀之穿屋，似有角者。速召、獄埆也。箋云女，女彊暴之男變異也。人皆謂雀之穿屋似有角，彊暴之男召我而獄，似有室家之道於我也，物有似而不同，雀之穿屋不以角乃以咮，今彊暴之男召我而獄，不以室家之道於我乃以侵陵，物與事有似而非者，士師所當審也。</small>雖速我獄，室家不足。<small>昏禮，純帛不過五兩。箋云幣可備也，室家不足，謂媒妁之言不和，六禮之來強委之。</small>

> - 左傳襄二十五年「言以足志，文以足言」，杜注「足，猶成也」。

誰謂鼠無牙，何以穿我墉。誰謂女無家，何以速我訟。<small>墉，牆也。視牆之穿，推其類可謂鼠有牙。</small>雖速我訟，亦不女從。<small>不從，終不棄禮而隨此彊暴之男。</small>

> - 陸佃埤雅「鼠有齒而無牙」。


### 羔羊 <small>三章、章四句</small> {#7}

羔羊，鵲巢之功致也。召南之國化文王之政，在位皆節儉正直，德如羔羊也。<small>鵲巢之君積行累功，以致此羔羊之化，在位卿大夫競相切化，皆如此羔羊之人。</small>

羔羊之皮，素絲五紽。<small>小曰羔，大曰羊。素，白也。紽，數也。古者素絲以英裘，不失其制，大夫羔裘以居。</small>退食自公，委蛇委蛇。<small>公，公門也。委蛇，行可從迹也。箋云退食，謂減膳也。自，從也，從於公，謂正直順于事也。委蛇，委曲自得之貌，節儉而順，心志定，故可自得也。</small>

> - 五，象交叉之形，**陳奐**當讀為交午之午，周禮壺涿氏「午貫象齒」，故書午為五，此五、午相通之例。釋文「它，本作佗，或作紽」，[小弁](../19/#7)傳「佗，加也」。五佗，即交加也。委蛇，韓詩作逶迤，疊韻詞。

羔羊之革，素絲五緎。<small>革，猶皮也。緎，縫也。</small>委蛇委蛇，自公退食。<small>箋云自公退食，猶退食自公。</small>

> - 革，同䙐，玉篇「䙐，裘裏也」，**馬瑞辰**古者裘皆表其毛，而為之裏以附于革，謂之䙐，詩「羔羊之皮，素絲五紽」，皮言其表也，「羔羊之革，素絲五緎」，革言其裏也，「羔羊之縫，素絲五緫」合言其表與裏也。

羔羊之縫，素絲五緫。<small>縫，言縫殺之大小得其制。緫，數也。</small>委蛇委蛇，退食自公。

> - 緫 `zōng`，細密也，**陳奐**此傳數字當讀數罟之數 `cù`。


### 殷其靁 <small>三章、章六句</small> {#8}

殷其靁，勸以義也。召南之大夫遠行從政，不遑寧處，其室家能閔其勤勞，勸以義也。<small>召南大夫，召伯之屬。遠行，謂使出邦畿。</small>

殷其靁，在南山之陽。<small>殷，雷聲也。山南曰陽。靁出地奮，震驚百里，山出雲雨，以潤天下。箋云靁以喻號令於南山之陽，又喻其在外也，召南大夫以王命施號令於四方，猶靁殷殷然發聲於山之陽也。</small>何斯違斯，莫敢或遑。<small>何，此君子也。斯此、違去、遑暇也。箋云何乎此君子適居此，復去此，轉行遠，從事於王所命之方，無敢或閒暇時，閔其勤勞。</small>振振君子，歸哉歸哉。<small>振振，信厚也。箋云大夫信厚之君子，為君使，功未成，歸哉歸哉，勸以為臣之義，未得歸也。</small>

> - 廣雅釋詁「或，有也」。

殷其靁，在南山之側。<small>亦在其陰與左右也。</small>何斯違斯，莫敢遑息。<small>息，止也。</small>振振君子，歸哉歸哉。

> - 說文「息，喘也」。

殷其靁，在南山之下。<small>或在其下。箋云下，謂山足。</small>何斯違斯，莫或遑處。<small>處，居也。</small>振振君子，歸哉歸哉。


### 摽有梅 <small>三章、章四句</small> {#9}

摽有梅，男女及時也。召南之國被文王之化，男女得以及時也。

> - **陳奐**梅、媒聲同，故詩人見梅而起興。

摽有梅，其實七兮。<small>興也。摽，落也。盛極則隋落者梅也，尚在樹者七。箋云興者，梅實尚餘七未落，喻始衰也，謂女二十，春盛而不嫁，至夏則衰。</small>求我庶士，迨其吉兮。<small>吉，善也。箋云我，我當嫁者。庶眾、迨及也。求女之當嫁者之眾士宜及其善時，善時謂年二十，雖夏未大衰。</small>

> - 摽 `biào`。荀子楊注「士者，未娶妻之稱」。

摽有梅，其實三兮。<small>在者三也。箋云此夏鄉晚，梅之隋落差多，在者餘三耳。</small>求我庶士，迨其今兮。<small>今，急辭也。</small>

摽有梅，頃筐塈之。<small>塈，取也。箋云頃筐取之，謂夏已晚，頃筐取之於地。</small>求我庶士，迨其謂之。<small>不待備禮也，三十之男，二十之女，禮未備則不待禮會而行之者，所以蕃育民人也。箋云謂，勤也，女年二十而無嫁端則有勤望之憂。不待禮會而行之者，謂明年仲春不待以禮會之也。時禮雖不備，相奔不禁。</small>

> - 塈 `qì`。謂，同會。案頃筐可取，其實無多矣。


### 小星 <small>二章、章五句</small> {#10}

小星，惠及下也。夫人無妬忌之行，惠及賤妾，進御於君，知其命有貴賤，能盡其心矣。<small>以色曰妒，以行曰忌。命，謂禮命貴賤。</small>

> - **程大昌**此為使臣行役之詩。

嘒彼小星，三五在東。<small>嘒，微貌。小星，眾無名者。三心、五噣，四時更見。箋云眾無名之星隨心噣在天，猶諸妾隨夫人以次序進御於君也。心在東方，三月時也，噣在東方，正月時也，如是終歲列宿更見。</small>肅肅宵征，夙夜在公，寔命不同。<small>肅肅，疾貌。宵夜、征行、寔是也。命不得同於列位也。箋云夙，早也。謂諸妾肅肅然夜行，或早或夜，在於君所。以次序進御者，是其禮命之數不同也。凡妾御於君不當夕。</small>

嘒彼小星，維參與昴。<small>參，伐也。昴，留也。箋云此言眾無名之星亦隨伐留在天。</small>肅肅宵征，抱衾與裯，寔命不猶。<small>衾，被也。裯，禪被也。猶，若也。箋云裯，牀帳也。諸妾夜行，抱被與牀帳，待進御之次序不若，亦言尊卑異也。</small>


### 江有汜 <small>三章、章五句</small> {#11}

江有汜，美媵也，勤而無怨，嫡能悔過也。文王之時，江沱之間有嫡不以其媵備數，媵遇勞而無怨，嫡亦自悔也。<small>勤者，以己宜媵而不得，心望之。</small>

江有汜。<small>興也。決復入為汜。箋云興者，喻江水大，汜水小，然得並流，似嫡媵宜俱行。</small>之子歸，不我以。不我以，其後也悔。<small>嫡能自悔也。箋云之子，是子也，是子，謂嫡也。婦人謂嫁曰歸。以，猶與也。</small>

> - 說文「㠯，用也」，㠯、以古今字。

江有渚。<small>渚，小洲也，水枝成渚。箋云江水流而渚留，是嫡與己異心，使己獨留不行。</small>之子歸，不我與。不我與，其後也處。<small>處，止也。箋云嫡悔過自止。</small>

> - **馬瑞辰**蓋江遇渚則分，過渚復合也。

江有沱。<small>沱，江之別者。箋云岷山道江東別為沱。</small>之子歸，不我過。不我過，其嘯也歌。<small>箋云嘯，蹙口而出聲。嫡有所思而為之，既覺自悔而歌。歌者，言其悔過，以自解說也。</small>


### 野有死麕 <small>三章、二章章四句、一章三句</small> {#12}

野有死麕，惡無禮也。天下大亂，彊暴相陵，遂成淫風，被文王之化，雖當亂世，猶惡無禮也。<small>無禮者，為不由媒妁，鴈幣不至，劫脅以成昏，謂紂之世。</small>

野有死麕，白茅包之。<small>郊外曰野。包，裹也。凶荒則殺禮，猶有以將之，野有死麕，群田之獲而分其肉。白茅，取潔清也。箋云亂世之民貧，而彊暴之男多行無禮，故貞女之情欲令人以白茅裹束野中田者所分麕肉為禮而來。</small>有女懷春，吉士誘之。<small>懷，思也。春，不暇待秋也。誘，道也。箋云有貞女思仲春以禮與男會，吉士使媒人道成之，疾時無禮而言然。</small>

> - 文選李注「今江東人呼鹿為麕」。儀禮士昏禮「納徵，玄纁、束帛、儷皮」，鄭注「皮，鹿皮也」。

林有樸樕，野有死鹿，白茅純束。<small>樸樕，小木也。野有死鹿，廣物也。純束，猶包之也。箋云樸樕之中及野有死鹿，皆可以白茅包裹束以為禮，廣可用之物，非獨麕也。純，讀如屯。</small>有女如玉。<small>德如玉也。箋云如玉者，取其堅而潔白。</small>

> - 樸樕 `sù`，疊韻詞。**胡承珙**詩於昏禮每言析薪，古者昏禮或本有薪芻之饋耳。純，同稇 `kǔn`，說文「稇，絭束也」，段注「絭束，謂以繩束之」。

舒而脫脫兮，<small>舒，徐也。脫脫，舒遲也。箋云貞女欲吉士以禮來，脫脫然舒也。又疾時無禮，彊暴之男相劫脅。</small>無感我帨兮，<small>感，動也。帨，佩巾也。箋云奔走失節，動其佩巾。</small>無使尨也吠。<small>尨，狗也。非禮相陵則狗吠。</small>

> - 古而、如、然三字通用。脫 `tuì`。感，三家詩作撼。說文「尨 `máng`，犬之多毛者」。


### 何彼襛矣 <small>三章、章四句</small> {#13}

何彼襛矣，美王姬也。雖則王姬，亦下嫁於諸侯，車服不繫其夫，下王后一等，猶執婦道以成肅雝之德也。<small>下王后一等，謂車乘厭翟，勒面繢緫，服則褕翟。</small>

何彼襛矣，唐棣之華。<small>興也。襛，猶戎戎也。唐棣，栘也。箋云何乎彼戎戎者，乃栘之華，興者，喻王姬顏色之美盛。</small>曷不肅雝，王姬之車。<small>肅敬、雝和。箋云曷何、之往也。何不敬和乎，王姬往乘車也，言其嫁時始乘車則已敬和。</small>

何彼襛矣，華如桃李。平王之孫，齊侯之子。<small>平，正也。武王女，文王孫，適齊侯之子。箋云華如桃李者，興王姬與齊侯之子顏色俱盛。正王者，德能正天下之王。</small>

> - **馬瑞辰**詩所云平王之孫，乃平王之外孫，齊侯之子，謂齊侯之女子。

其釣維何，維絲伊緡。齊侯之子，平王之孫。<small>伊維、緡綸也。箋云釣者以此有求於彼，何以為之乎，以絲之為綸，則是善釣也，以言王姬與齊侯之子以善道相求。</small>

> - **朱熹**絲之合而為綸，猶男女之合而為昏也。


### 騶虞 <small>二章、章三句</small> {#14}

騶虞，鵲巢之應也。鵲巢之化行，人倫既正，朝廷既治，天下純被文王之化，則庶類蕃殖，蒐田以時，仁如騶虞則王道成也。<small>應者，應德自遠而至。</small>

彼茁者葭，<small>茁，出也。葭，蘆也。箋云記蘆始出者，著春田之早晚。</small>壹發五豝，<small>豕牝曰豝。虞人翼五豝，以待公之發。箋云君射一發而翼五豝者，戰禽獸之命，必戰之者，仁心之至。</small>于嗟乎騶虞。<small>騶虞，義獸也，白虎黑文，不食生物，有至信之德則應之。箋云于嗟者，美之也。</small>

> - **馬瑞辰**穆天子傳「天子射鳥，有獸在葭中」，是葭亦藏獸之區，詩言葭蓬，皆謂豝豵所藏耳。壹，發語詞。廣雅「獸一歲為豵，二歲為豝，三歲為肩，四歲為特」。魯說、韓說「騶虞，天子掌馬獸官」。

彼茁者蓬，<small>蓬，草名也。</small>壹發五豵，<small>一歲曰豵。箋云豕生三曰豵。</small>于嗟乎騶虞。


{{<sign>}}召南之國十四篇、四十章、百七十七句{{</sign>}}