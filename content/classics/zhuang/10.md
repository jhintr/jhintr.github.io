---
title: "胠篋第十"
date: 2019-08-27T06:04:47+08:00
draft: false
weight: 110
---



將為胠篋探囊發匱之盜而為守備，則必攝緘縢，固扃鐍，此世俗之所謂知也，然而巨盜至，則負匱揭篋擔囊而趨，唯恐緘縢扃鐍之不固也，然則鄉之所謂知者，不乃為大盜積者也？故嘗試論之，世俗之所謂知者，有不為大盜積者乎？所謂聖者，有不為大盜守者乎？何以知其然邪？昔者齊國鄰邑相望，雞狗之音相聞，罔罟之所布，耒耨之所刺，方二千餘里，闔四竟之內，所以立宗廟社稷，治邑屋州閭鄉曲者，曷嘗不法聖人哉？然而田成子一旦殺齊君而盜其國，所盜者豈獨其國邪？並與其聖知之法而盜之，故田成子有乎盜賊之名，而身處堯舜之安，小國不敢非，大國不敢誅，十二世有齊國，則是不乃竊齊國並與其聖知之法，以守其盜賊之身乎？

> - 司馬彪云，從旁開為**胠**。**攝**收也，**緘縢**皆繩也。**扃**關也，**鐍**紐也。**州**五黨為州，二千五百家也。**閭**五比為閭，二十五家也。**鄉**五州為鄉，萬二千五百家也。**田成子**齊大夫陳恆也。**殺**音弑。**齊君**簡公也，春秋哀公十四年，陳恆殺之於舒州。**而盜其國**司馬云，謂割安邑以東至郎邪自為封邑也。**十二世有齊國**自敬仲至莊子，九世知齊政，自太公和至威王，三世為齊侯，故云十二世也。<u>鍾泰曰</u>**胠**本義訓脅，從其脅而發之，亦曰胠。管子五家為軌，軌即**鄰**也，又三十家為**邑**。**耒**用以耕，**耨**用以除草。**邑屋**者，畝百為夫，夫三為屋，屋三為井。**州閭**猶州里，閭，里門也，里二十五家，州二千五百家。**鄉曲**者，邑屋州閭之所不數，則入之於此，非五州為鄉之鄉。



嘗試論之，世俗之所謂至知者，有不為大盜積者乎？所謂至聖者，有不為大盜守者乎？何以知其然邪？昔者龍逢斬，比干剖，萇弘胣，子胥靡，故四子之賢而身不免乎戮。故跖之徒問於跖曰：「盜亦有道乎？」跖曰：「何適而無有道邪？夫妄意室中之藏，聖也，入先，勇也，出後，義也，知可否，知也，分均，仁也，五者不備而能成大盜者，天下未之有也。」由是觀之，善人不得聖人之道不立，跖不得聖人之道不行，天下之善人少而不善人多，則聖人之利天下也少而害天下也多，故曰「脣竭則齒寒，魯酒薄而邯鄲圍，聖人生而大盜起」，掊擊聖人，縱舍盜賊，而天下始治矣。夫川竭而谷虛，丘夷而淵實，聖人已死，則大盜不起，天下平而無故矣。

> - **萇弘胣**左傳魯哀公三年六月，周人殺萇弘，刳腸曰胣。**子胥靡**縻也，爛之於江中也。**魯酒薄而邯鄲圍**楚宣王朝諸侯，魯恭公後至而酒薄，宣王怒，欲辱之，恭公不受命，乃曰「我周公之胤，長於諸侯，行天子禮樂，勳在周室，我送酒已失禮，方責其薄，無乃太甚」，遂不辭而還，宣王怒，乃發兵與齊攻魯，梁惠王常欲擊趙，而畏楚救，楚以魯為事，故梁得圍邯鄲，言事相由也，亦是感應。



聖人不死，大盜不止，雖重聖人而治天下，則是重利盜跖也，為之斗斛以量之，則並與斗斛而竊之，為之權衡以稱之，則並與權衡而竊之，為之符璽以信之，則並與符璽而竊之，為之仁義以矯之，則並與仁義而竊之。何以知其然邪？彼竊鉤者誅，竊國者為諸侯，諸侯之門而仁義存焉，則是非竊仁義聖知邪？故逐於大盜，揭諸侯，竊仁義並斗斛權衡符璽之利者，雖有軒冕之賞弗能勸，斧鉞之威弗能禁，此重利盜跖而使不可禁者，是乃聖人之過也，故曰「魚不可脫於淵，國之利器不可以示人」，彼聖人者，天下之利器也，非所以明天下也。

> - **鉤**謂帶也。<u>鍾泰曰</u>**鉤**孟子所謂「一鉤金」，亦即達生篇「以鉤注者憚」之鉤，蓋鑄金以為鉤形，如後世銀錁之類。**逐**者隨也，**揭**標舉之，言戴之以為魁首也。



故絕聖棄知，大盜乃止，擿玉毀珠，小盜不起，焚符破璽，而民朴鄙，掊斗折衡，而民不爭，殫殘天下之聖法，而民始可與論議，擢亂六律，鑠絕竽瑟，塞瞽曠之耳，而天下始人含其聰矣，滅文章，散五采，膠離朱之目，而天下始人含其明矣，毀絕鉤繩而棄規矩，攦工倕之指，而天下始人有其巧矣，故曰「大巧若拙」，削曾史之行，鉗楊墨之口，攘棄仁義，而天下之德始玄同矣。彼人含其明，則天下不鑠矣，人含其聰，則天下不累矣，人含其知，則天下不惑矣，人含其德，則天下不僻矣，彼曾、史、楊、墨、師曠、工倕、離朱，皆外立其德而以爚亂天下者也，法之所無用也。

> - **擿**義與擲字同。**鑠絕**燒斷之也。**攦**折也。**不鑠**不消壞也。**爚**散也。<u>鍾泰曰</u>**擢**抽也，六呂隔八相生，抽其一則亂矣。**鑠**，銷也，竽之成聲在簧，故銷之，瑟之成聲在絃，故**絕**之，**含其聰**，駢拇篇所謂自聞也。**攦**同㯕，謂束十指而併之。**倕**即堯典之垂。**人有其巧**不曰含而曰有者，聰明在耳目，耳目可曰含，巧在手，手不可曰含，故易之曰有。**不鑠**之鑠，與孟子言「非由外鑠我也」鑠字義同。**累**負累也。**僻**偏僻，即上篇「一而不黨」之黨，而同之反也。**爚**猶炫也。**法**疑治字之訛。



子獨不知至德之世乎？昔者容成氏、大庭氏、伯皇氏、中央氏、栗陸氏、驪畜氏、軒轅氏、赫胥氏、尊盧氏、祝融氏、伏犧氏、神農氏，當是時也，民結繩而用之，甘其食，美其服，樂其俗，安其居，鄰國相望，雞狗之音相聞，民至老死而不相往來，若此之時，則至治已。今遂至使民延頸舉踵，曰「某所有賢者」，贏糧而趣之，則內棄其親而外去其主之事，足跡接乎諸侯之境，車軌結乎千里之外，則是上好知之過也。

> - **容成氏**此十二氏皆古帝王。**贏**裹也，負也。<u>鍾泰曰</u>**趣**同趨。



上誠好知而無道，則天下大亂矣。何以知其然邪？夫弓弩畢弋機變之知多，則鳥亂於上矣，鉤餌罔罟罾笱之知多，則魚亂於水矣，削格羅落罝罘之知多，則獸亂於澤矣，知詐漸毒頡滑堅白解垢同異之變多，則俗惑於辯矣，故天下每每大亂，罪在於好知，故天下皆知求其所不知而莫知求其所已知者，皆知非其所不善而莫知非其所已善者，是以大亂，故上悖日月之明，下爍山川之精，中墮四時之施，惴耎之蟲，肖翹之物，莫不失其性。甚矣夫好知之亂天下也，自三代以下者是已，舍夫種種之民而悅夫役役之佞，釋夫恬淡無為而悅夫啍啍之意，啍啍已亂天下矣。

> - 兔網曰**畢**，繳射曰**弋**，弩牙曰**機**。**漸毒**猶深害。**頡滑**謂難料理也。**每每**猶昏昏也。**悖**薄食也。**爍**消也，崩竭也。**墮**毀也。**惴耎**謂無足蟲。**肖翹**植物也。**種種**謹慤貌，淳厚也。<u>鍾泰曰</u>**畢**網之有柄者，弓弩以及高遠，畢弋以取卑近。**罟罾**亦網也。**笱**用於魚梁，齊風「敝笱在梁，其魚唯唯」是也。**削格**即中庸「驅而納諸罟擭陷穽」之擭。**羅落**即羅網，落與絡通。**漸**刻深也，讀平聲。**頡滑**滑稽者，言其出之無窮也。**解垢**猶邂逅，引申之，無因而造說亦曰邂逅。**惴耎之蟲肖翹之物**皆舉其極小者言之。**役役**奔走不息，**佞**巧，役役之佞謂知也，**啍啍之意**謂辯也。