---
title: "在宥第十一"
date: 2019-08-27T09:19:09+08:00
draft: false
weight: 111
---



聞在宥天下，不聞治天下也。在之也者，恐天下之淫其性也，宥之也者，恐天下之遷其德也，天下不淫其性，不遷其德，有治天下者哉？昔堯之治天下也，使天下欣欣焉人樂其性，是不恬也，桀之治天下也，使天下瘁瘁焉人苦其性，是不愉也，夫不恬不愉，非德也，非德也而可長久者，天下無之。人大喜邪，毗於陽，大怒邪，毗於陰，陰陽並毗，四時不至，寒暑之和不成，其反傷人之形乎？使人喜怒失位，居處無常，思慮不自得，中道不成章，於是乎天下始喬詰卓鷙，而後有盜跖、曾、史之行，故舉天下以賞其善者不足，舉天下以罰其惡者不給，故天下之大，不足以賞罰，自三代以下者，匈匈焉終以賞罰為事，彼何暇安其性命之情哉？

> - **宥**寬也。**瘁**病也，憂也。**毗**助也，並也。**喬詰**意不平也，**卓鷙**行不平也。<u>鍾泰曰</u>**在**猶存也，存則不放矣，不放故不淫其性，淫者泆也，泆者失也。**宥**同囿，謂範圍之也。**毗**偏也。**中道**謂半道也，**章**樂之成也。**終**猶既也。


而且說明邪，是淫於色也，說聰邪，是淫於聲也，說仁邪，是亂於德也，說義邪，是悖於理也，說禮邪，是相於技也，說樂邪，是相於淫也，說聖邪，是相於藝也，說知邪，是相於疵也，天下將安其性命之情，之八者存可也，亡可也，天下將不安其性命之情，之八者乃始臠卷獊囊而亂天下也，而天下乃始尊之惜之，甚矣天下之惑也，豈直過也而去之邪？乃齊戒以言之，跪坐以進之，鼓歌以儛之，吾若是何哉？故君子不得已而臨莅天下，莫若無為，無為也而後安其性命之情，故「貴以身於為天下，則可以託天下，愛以身於為天下，則可以寄天下」，故君子苟能無解其五藏，無擢其聰明，尸居而龍見，淵默而雷聲，神動而天隨，從容無為而萬物炊累焉，吾又何暇治天下哉？

> - **相**助也。**臠卷**不申舒之狀也。**無解**一音蟹，散也。**炊累**猶動升也，如埃塵之自動也。<u>鍾泰曰</u>聖言**相於藝**者，周公多才多藝，孔子多能鄙事，又不試故藝，藝固聖者之事也。知言**相於疵**者，謂指謫人之短也。**獊囊**言煩擾也。**尸居**謂祭祀之尸，端拱而坐，不言不動也。


崔瞿問於老聃曰：「不治天下，安藏人心？」老聃曰：「女慎無攖人心！人心排下而進上，上下囚殺，淖約柔乎剛彊，廉劌彫琢，其熱焦火，其寒凝冰，其疾俛仰之間而再撫四海之外，其居也淵而靜，其動也縣而天，僨驕而不可係者，其唯人心乎？昔者黃帝始以仁義攖人之心，堯舜於是乎股無胈，脛無毛，以養天下之形，愁其五藏以為仁義，矜其血氣以規法度，然猶有不勝也，堯於是放讙兜於崇山，投三苗於三峗，流共工於幽都，此不勝天下也。夫施及三王，而天下大駭矣，下有桀、跖，上有曾、史，而儒墨畢起，於是乎喜怒相疑，愚知相欺，善否相非，誕信相譏，而天下衰矣，大德不同，而性命爛漫矣，天下好知，而百姓求竭矣，於是乎釿鋸制焉，繩墨殺焉，椎鑿決焉，天下脊脊大亂，罪在攖人心，故賢者伏處大山嵁巖之下，而萬乘之君憂慄乎廟堂之上。今世殊死者相枕也，桁楊者相推也，形戮者相望也，而儒墨乃始離跂攘臂乎桎梏之間，意，甚矣哉，其無愧而不知恥也甚矣！吾未知聖知之不為桁楊椄槢也，仁義之不為桎梏鑿枘也，焉知曾、史之不為桀、跖嚆矢也？故曰『絕聖棄知，而天下大治』。」

> - **攖**司馬云引也，崔云羈落也。**廉劌**司馬云傷也，廣雅云利也。**僨驕**不可禁之勢。**讙**音歡，**崇山**南裔也，在堯六十年。**三苗**者，縉雲氏之子，即饕餮也，**三峗**音危，西裔之山也，今屬天水，在堯六十六年。**共工**官名，即窮奇也，**幽都**北裔也，在堯六十四年。**釿**音斤，釿鋸制，謂如肉刑也。**脊脊**相踐藉也。**桁**脚長械也，**楊**崔云，械夾頸及脛者，皆曰桁楊。**離跂**謂自異於眾也。**椄槢**桎梏梁也。<u>鍾泰曰</u>**安臧人心**，臧，善也。**攖**即大宗師篇攖寧之攖。**廉劌**者，磨之使銳，**彫琢**者，鑿之使巧。**僨**音奮，即左傳僖十五年「張脈僨興」之僨。**胈**毳膚皮也。**愁**之為言揫也，揫其五藏，五藏為之不舒也。**矜**盛也，盛其血氣，血氣為之不平也。**不勝**不堪也。**施**讀迤邐之迤，延也。**殺**如殺青之殺，削也。**殊**身首異處也。多人而共一械，故曰**相推**。**離跂**闊步也。人方桎梏，而己乃奮臂高步，故曰**無愧而不知恥也**。**椄槢**小木，以為桁楊之柱楔者也。**嚆矢**響箭，猶云先聲。


黃帝立為天子十九年，令行天下，聞廣成子在於空同之山，故往見之，曰：「我聞吾子達於至道，敢問至道之精？吾欲取天地之精，以佐五穀，以養民人，吾又欲官陰陽，以遂群生，為之柰何？」廣成子曰：「而所欲問者，物之質也，而所欲官者，物之殘也。自而治天下，雲氣不待族而雨，草木不待黃而落，日月之光益以荒矣，而佞人之心翦翦者，又奚足以語至道？」黃帝退，捐天下，築特室，席白茅，閒居三月，復往邀之。廣成子南首而臥，黃帝順下風膝行而進，再拜稽首而問曰：「聞吾子達於至道，敢問治身柰何而可以長久？」廣成子蹶然而起，曰：「善哉問乎！來，吾語女至道。至道之精，窈窈冥冥，至道之極，昏昏默默，無視無聽，抱神以靜，形將自正，必靜必清，無勞女形，無搖女精，乃可以長生，目無所見，耳無所聞，心無所知，女神將守形，形乃長生，慎女內，閉女外，多知為敗，我為女遂於大明之上矣，至彼至陽之原也，為女入於窈冥之門矣，至彼至陰之原也，天地有官，陰陽有藏，慎守女身，物將自壯，我守其一以處其和，故我修身千二百歲矣，吾形未常衰。」黃帝再拜稽首曰：「廣成子之謂天矣。」廣成子曰：「來，余語女。彼其物無窮，而人皆以為有終，彼其物無測，而人皆以為有極，得吾道者，上為皇而下為王，失吾道者，上見光而下為土，今夫百昌皆生於土而反於土，故余將去女，入無窮之門，以遊無極之野，吾與日月參光，吾與天地為常，當我，緡乎，遠我，昬乎，人其盡死，而我獨存乎？」

> - **廣成子**或云即老子也。**質**正也。**族**聚也。**落**死也。**首**音狩。**百昌**猶百物也。司馬云，**緡昬**並無心之謂也。<u>鍾泰曰</u>**至道之精**精微也，**天地之精**精華也。**官陰陽**使陰陽不失其官，即中庸所謂天地位也，**遂群生**即中庸所謂萬物育也。**荒**如周頌「天作高山，大王荒之」之荒，言大也。**邀**通要，要之，求之也。**窈冥昏默**皆用知之反也，然而真知於是出焉。**見光**讀如現。


雲將東遊，過扶搖之枝而適遭鴻蒙，鴻蒙方將拊脾雀躍而遊。雲將見之，倘然止，贄然立，曰：「叟何人邪？叟何為此？」鴻蒙拊脾雀躍不輟，對雲將曰：「遊。」雲將曰：「朕願有問也。」鴻蒙仰而視雲將曰：「吁。」雲將曰：「天氣不和，地氣鬱結，六氣不調，四時不節，今我願合六氣之精以育群生，為之柰何？」鴻蒙拊脾雀躍掉頭曰：「吾弗知，吾弗知。」雲將不得問。又三年，東遊，過有宋之野而適遭鴻蒙。雲將大喜，行趨而進，曰：「天忘朕邪？天忘朕邪？」再拜稽首，願聞於鴻蒙。鴻蒙曰：「浮遊，不知所求，猖狂，不知所往，遊者鞅掌，以觀無妄，朕又何知？」雲將曰：「朕也自以為猖狂，而民隨予所往，朕也不得已於民，今則民之放也，願聞一言。」鴻蒙曰：「亂天之經，逆物之情，玄天弗成，解獸之群，而鳥皆夜鳴，災及草木，禍及止蟲，意，治人之過也！」雲將曰：「然則吾柰何？」鴻蒙曰：「意，毒哉！僊僊乎歸矣。」雲將曰：「吾遇天難，願聞一言。」鴻蒙曰：「意，心養。汝徒處無為，而物自化，墮爾形體，吐爾聰明，倫與物忘，大同乎涬溟，解心釋神，莫然無魂，萬物云云，各復其根，各復其根而不知，渾渾沌沌，終身不離，若彼知之，乃是離之，無問其名，無闚其情，物固自生。」雲將曰：「天降朕以德，示朕以默，躬身求之，乃今也得。」再拜稽首，起辭而行。

> - **脾**本又作髀，音陛。**贄**不動也。毛詩傳云，**鞅掌**失容也。**涬溟**自然氣也。<u>鍾泰曰</u>**將**當訓行，讀平聲，雲將即易乾彖雲行雨施之雲行也。**吁**不然之辭也。**鞅掌**失容者，謂怱遽而不暇為禮容也。**民之放**正如馬蹄篇天放之放。**止蟲**猶豸蟲也。**毒**者，責其問之無已。**心養**與二子乘舟言「中心養養」意同，毛傳云「養養然，心不知所定」。**吐**同杜。**涬溟**即鴻蒙之別名。**云云**猶種種也。


世俗之人，皆喜人之同乎己而惡人之異於己也，同於己而欲之，異於己而不欲者，以出乎眾為心也，夫以出乎眾為心者，曷常出乎眾哉？因眾以寧所聞，不如眾技眾矣，而欲為人之國者，此攬乎三王之利而不見其患者也，此以人之國僥倖也，幾何僥倖而不喪人之國乎？其存人之國也，無萬分之一，而喪人之國也，一不成而萬有餘喪矣。悲夫，有土者之不知也！夫有土者，有大物也，有大物者，不可以物，物而不物，故能物物，明乎物物者之非物也，豈獨治天下百姓而已哉？出入六合，遊乎九州，獨往獨來，是謂獨有，獨有之人，是謂至貴。大人之教，若形之於影，聲之於響，有問而應之，盡其所懷，為天下配，處乎無響，行乎無方，挈汝適復之，撓撓以遊無端，出入無旁，與日無始，頌論形軀，合乎大同，大同而無己，無己，惡乎得有有？覩有者，昔之君子，覩無者，天地之友。

> - **因眾以寧所聞**因眾人之所聞見，委而任之，則自寧安。**不如眾技眾矣**若役我之知達眾人，眾人之技多於我矣，安得而不自困哉。**僥倖**求利不止之貌。<u>鍾泰曰</u>**僥倖**嘗試之謂。**挈汝適復之**為句，與「有問而應之」句同，適音敵，主也。**撓撓**即大宗師之撓挑，彼云「撓挑無極」，此云「撓撓以遊無端」，文義並同。**頌**通誦，頌論者言，形軀者形。


賤而不可不任者，物也，卑而不可不因者，民也，匿而不可不為者，事也，麤而不可不陳者，法也，遠而不可不居者，義也，親而不可不廣者，仁也，節而不可不積者，禮也，中而不可不高者，德也，一而不可不易者，道也，神而不可不為者，天也，故聖人觀於天而不助，成於德而不累，出於道而不謀，會於仁而不恃，薄於義而不積，應於禮而不諱，接於事而不辭，齊於法而不亂，恃於民而不輕，因於物而不去，物者莫足為也，而不可不為。不明於天者，不純於德，不通於道者，無自而可，不明於道者，悲夫！何謂道？有天道，有人道，無為而尊者，天道也，有為而累者，人道也，主者，天道也，臣者，人道也，天道之與人道也，相去遠矣，不可不察也。

> - **中**者，順也，順其性而高。<u>鍾泰曰</u>**匿**微也，非匿藏之謂。**神而不可不為者**之為藉作訛，訛者，化也。**薄**同溥，**不積**謂不泥也。**應**肆應。**齊**同劑，謂以時調劑損益之。**不輕**不以得民而輕用之也。**無自而可**者，無所之而不觸礙也。