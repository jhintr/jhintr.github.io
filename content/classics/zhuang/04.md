---
title: "人間世第四"
date: 2019-12-13T14:41:46+08:00
draft: false
weight: 104
---



顏回見仲尼，請行。曰：「奚之？」曰：「將之衞。」曰：「奚為焉？」曰：「回聞衞君，其年壯，其行獨，輕用其國，而不見其過，輕用民死，死者以國量乎澤若蕉，民其無如矣。回嘗聞之夫子曰『治國去之，亂國就之，醫門多疾』，願以所聞思其則，庶幾其國有瘳乎？」仲尼曰：「譆，若殆往而刑耳！夫道不欲雜，雜則多，多則擾，擾則憂，憂而不救，古之至人，先存諸己而後存諸人，所存於己者未定，何暇至於暴人之所行？且若亦知夫德之所蕩而知之所為出乎哉？德蕩乎名，知出乎爭，名也者，相軋也，知也者，爭之器也，二者凶器，非所以盡行也。且德厚信矼，未達人氣，名聞不爭，未達人心，而强以仁義繩墨之言術暴人之前者，是以人惡有其美也，命之曰菑人，菑人者，人必反菑之，若殆為人菑夫！且苟為悅賢而惡不肖，惡用而求有以異？若唯無詔，王公必將乘人而鬬其捷，而目將熒之，而色將平之，口將營之，容將形之，心且成之，是以火救火，以水救水，名之曰益多，順始無窮，若殆以不信厚言，必死於暴人之前矣。且昔者桀殺關龍逢，紂殺王子比干，是皆修其身以下傴拊人之民，以下拂其上者也，故其君因其修以擠之，是好名者也，昔者堯攻叢枝胥敖，禹攻有扈，國為虛厲，身為刑戮，其用兵不止，其求實無已，是皆求名實者也，而獨不聞之乎？名實者，聖人之所不能勝也，而況若乎？雖然，若必有以也，嘗以語我來。」

> - **衞君**出公輒也。**行獨**不與人同欲。**蕉**與焦通，水竭草枯也。**矼**古江反，慤實貌。**術**當作述。**人惡有**，崔本有作育，賣也。**菑**音災。**肖**似也。**詔**告也，言也。**容將形之**謂擎跽也。**傴拊**謂憐愛之也。**擠**毒也，陷也。**虛厲**即虛戾也，居宅無人曰虛，死而無後為厲。<u>鍾泰曰</u>**心且成之**如行成之成，猶云妥協也。



顏回曰：「端而虛，勉而一，則可乎？」曰：「惡，惡可！夫以陽為充，孔揚，采色不定，常人之所不違，因案人之所感，以求容與其心，名之曰日漸之德不成，而況大德乎？將執而不化，外合而內不訾，其庸詎可乎？」「然則我內直而外曲，成而上比。內直者，與天為徒，與天為徒者，知天子之與己皆天之所子，而獨以己言蘄乎而人善之，蘄乎而人不善之邪？若然者，人謂之童子，是之謂與天為徒。外曲者，與人之為徒也，擎跽曲拳，人臣之禮也，人皆為之，吾敢不為邪？為人之所為者，人亦無疵焉，是之謂與人為徒。成而上比者，與古為徒，其言雖教，讁之實也，古之有也，非吾有也，若然者，雖直不為病，是之謂與古為徒。若是則可乎？」仲尼曰：「惡，惡可！大多政法而不諜，雖固亦無罪，雖然，止是耳矣！夫胡可以及化？猶師心者也。」

> - **訾**音紫，毀也。**跽**長跪也。**諜**安也，崔云間諜也。<u>鍾泰曰</u>**內直**所以答「以陽為充」之教，**外曲**所以答「執而不化」之教，**成而上比**所以答「外合而內不訾」之教。**師心**即執而不能喪我。<u>案</u>師心即齊物論「隨其成心而師之」是也。



顏回曰：「吾無以進矣，敢問其方。」仲尼曰：「齋，吾將語若！有而為之，其易邪？易之者，暭天不宜。」顏回曰：「回之家貧，唯不飲酒不茹葷者數月矣，若此則可以為齋乎？」曰：「是祭祀之齋，非心齋也。」回曰：「敢問心齋。」曰：「若一志，無聽之以耳，而聽之以心，無聽之以心，而聽之以氣，聽止於耳，心止於符，氣也者，虛而待物者也，唯道集虛，虛者，心齋也。」顏回曰：「回之未始得使，實自回也，得使之也，未始有回也，可謂虛乎？」夫子曰：「盡矣，吾語若！若能入遊其樊而無感其名，入則鳴，不入則止，無門無毒，一宅而寓於不得已，則幾矣。絕迹易，無行地難，為人使易以偽，為天使難以偽，聞以有翼飛者矣，未聞以無翼飛者也，聞以有知知者矣，未聞以無知知者也，瞻彼闋者，虛室生白，吉祥止止，夫且不止，是之謂坐馳。夫徇耳目內通而外於心知，鬼神將來舍，而況人乎？是萬物之化也，禹舜之所紐也，伏羲几蘧之所行終，而況散焉者乎？」

> - **暭天**自然也。**毒**乃壔之假借，是保衛之所，借義為保衛，老子亭之毒之，周易以此毒天下並同。**闋**空也。**徇**使也。**紐**本也。**几蘧**其居反，古之帝王也。**散**放也。<u>鍾泰曰</u>**毒**藥也，無門則無往而非醫，無毒則無往而非藥。



葉公子高將使於齊，問於仲尼曰：「王使諸梁也甚重，齊之待使者，蓋將甚敬而不急，匹夫猶未可動，而況諸侯乎？吾甚慄之。子常語諸梁也曰『凡事若小若大，寡不道以懽成，事若不成，則必有人道之患，事若成，則必有陰陽之患，若成若不成而後無患者，唯有德者能之』，吾食也執粗而不臧，爨無欲清之人，今吾朝受命而夕飲冰，我其內熱與！吾未至乎事之情，而既有陰陽之患矣，事若不成，必有人道之患，是兩也，為人臣者不足以任之，子其有以語我來。」

> - **葉公**音攝，**子高**沈諸梁也。**爨無欲清之人**言爨火為食而不思清涼，明火微而食宜儉薄。



仲尼曰：「天下有大戒二，其一命也，其一義也，子之愛親，命也，不可解於心，臣之事君，義也，無適而非君也，無所逃於天地之間，是之謂大戒。是以夫事其親者，不擇地而安之，孝之至也，夫事其君者，不擇事而安之，忠之盛也，自事其心者，哀樂不易施乎前，知其不可柰何而安之若命，德之至也。為人臣子者，固有所不得已，行事之情而忘其身，何暇至於悅生而惡死？夫子其行可矣。丘請復以所聞，凡交，近則必相靡以信，遠則必忠之以言，言必或傳之，夫傳兩喜兩怒之言，天下之難者也，夫兩喜必多溢美之言，兩怒必多溢惡之言，凡溢之類妄，妄則其信之也莫，莫則傳言者殃，故法言曰『傳其常情，無傳其溢言，則幾乎全』。且以巧鬬力者，始乎陽，常卒乎陰，泰至則多奇巧，以禮飲酒者，始乎治，常卒乎亂，泰至則多奇樂，凡事亦然，始乎諒，常卒乎鄙，其作始也簡，其將畢也必巨。夫言者，風波也，行者，實喪也，風波易以動，實喪易以危，故忿設無由，巧言偏辭，獸死不擇音，氣息茀然，於是並生心厲，剋核大至，則必有不肖之心應之，而不知其然也，苟為不知其然也，孰知其所終？故法言曰『無遷令，無勸成』，過度益也，遷令勸成殆事，美成在久，惡成不及改，可不慎與！且夫乘物以遊心，託不得已以養中，至矣！何作為報也？莫若為致命，此其難者。」

> - **施**讀為移。**諒**疑諸字之誤，諸讀為都。**波**當讀為播。**實喪**猶言得失。<u>鍾泰曰</u>「夫子其行可矣」以上解其陰陽之患，「可不慎與」以上解其人道之患，「且夫乘物以遊心」以下則兩結之。**莫**猶漠也，無動於中也。**諒**信也，**鄙**詐也。<u>案</u>全篇薄伽梵歌，此一段似可抵之。



顏闔將傅衞靈公大子，而問於蘧伯玉曰：「有人於此，其德天殺，與之為無方，則危吾國，與之為有方，則危吾身，其知適足以知人之過，而不知其所以過，若然者，吾柰之何？」蘧伯玉曰：「善哉問乎！戒之慎之，正女身哉！形莫若就，心莫若和，雖然，之二者有患，就不欲入，和不欲出，形就而入，且為顛為滅，為崩為蹶，心和而出，且為聲為名，為妖為孽，彼且為嬰兒，亦與之為嬰兒，彼且為無町畦，亦與之為無町畦，彼且為無崖，亦與之為無崖，達之，入於無疵。汝不知夫螳蜋乎？怒其臂以當車轍，不知其不勝任也，是其才之美者也，戒之慎之，積伐而美者以犯之，幾矣！汝不知夫養虎者乎？不敢以生物與之，為其殺之之怒也，不敢以全物與之，為其決之之怒也，時其飢飽，達其怒心，虎之與人異類而媚養己者，順也，故其殺者，逆也。夫愛馬者，以筐盛矢，以蜄盛溺，適有蚉䖟僕緣而拊之不時，則缺銜、毀首、碎胸，意有所至而愛有所亡，可不慎邪？」

> - **大子**蒯瞶也。**町畦**畔埒也，無畔埒，無威儀也。**蜄**市軫反，蛤類。**蚉**音文。**僕**之言附也。<u>鍾泰曰</u>**其德天殺**者，言天薄之，不賦以美德。**幾矣**殆也，危也。



匠石之齊，至於曲轅，見櫟社樹，其大蔽牛，絜之百圍，其高臨山十仞而後有枝，其可以為舟者旁十數，觀者如市，匠伯不顧，遂行不輟。弟子厭觀之，走及匠石曰：「自吾執斧斤以隨夫子，未嘗見材如此其美也，先生不肯視，行不輟，何邪？」曰：「已矣，勿言之矣！散木也，以為舟則沈，以為棺槨則速腐，以為器則速毀，以為門戶則液樠，以為柱則蠹，是不材之木也，無所可用，故能若是之壽。」匠石歸，櫟社見夢曰：「女將惡乎比予哉？若將比予於文木邪？夫柤棃橘柚，果蓏之屬，實熟則剝，剝則辱，大枝折，小枝泄，此以其能苦其生者也，故不終其天年而中道夭，自掊擊於世俗者也，物莫不若是。且予求無所可用久矣，幾死，乃今得之，為予大用，使予也而有用，且得有此大也邪？且也若與予也皆物也，柰何哉其相物也？而幾死之散人，又惡知散木？」匠石覺而診其夢。弟子曰：「趣取無用，則為社何邪？」曰：「密，若無言！彼亦直寄焉，以為不知己者詬厲也，不為社者，且幾有翦乎？且也彼其所保與眾異，而以義喻之，不亦遠乎？」

> - **絜**匝也。**旁**讀為方。**樠**亡言反，松心。**泄**當讀為抴，牽引也。**診**當讀為畛，告也。**詬**辱也，**厲**病也。<u>鍾泰曰</u>廣曰尋，高深曰**仞**，皆兩臂之長，然量高深者自較橫而伸之為短，故尋八尺，仞七尺，此定説也。**柤**同樝，今俗作楂。**診**審也。



南伯子綦遊乎商之丘，見大木焉有異，結駟千乘，隱將芘其所藾。子綦曰：「此何木也哉？此必有異材夫！」仰而視其細枝，則拳曲不可以為棟梁，俯而視其大根，則軸解而不可以為棺槨，咶其葉，則口爛而為傷，嗅之，則使人狂酲，三日而不已。子綦曰：「此果不材之木也，以至於此其大也。嗟乎，神人以此不材！宋有荊氏者，宜楸柏桑，其拱把而上者，求狙猴之杙者斬之，三圍四圍，求高名之麗者斬之，七圍八圍，貴人富商之家求樿傍者斬之，故未終其天年，而中道之夭於斧斤，此材之患也。故解之以牛之白顙者，與豚之亢鼻者，與人有痔病者，不可以適河，此皆巫祝以知之矣，所以為不祥也，此乃神人之所以為大祥也。」

> - **隱**傷於熱也。**芘**本亦作庇。**藾**音賴，蔭也。**酲**音呈，病酒曰酲。兩手曰**拱**，一手曰**把**。**杙**以職反，以栖戲狙猴也。**名**大也，**麗**屋檼也。棺之全一邊者，謂之**樿傍**。**適河**謂沈人於河祭也。<u>鍾泰曰</u>**隱**隱度也，約略計之如此，**所藾**指車馬。**解**如禳解之解。



支離疏者，頤隱於臍，肩高於頂，會撮指天，五管在上，兩髀為脇，挫鍼治繲，足以餬口，鼓筴播精，足以食十人，上徵武士，則支離攘臂於其間，上有大役，則支離以有常疾不受功，上與病者粟，則受三鍾與十束薪。夫支離其形者，猶足以養其身，終其天年，又況支離其德者乎？

> - **會撮**髻也。**管**腧也。**挫鍼**縫衣也，**治繲**浣衣也。**鼓**簸也，**筴**小箕也。簡米曰**精**。六斛四斗曰**鍾**。<u>鍾泰曰</u>**會**括髮也，**撮**如「臺笠緇撮」之撮，所以括髮者。古者鬠髺在後，近項。**五管**五藏之腧穴，五腧並在背。**鼓筴**，崔云「揲蓍鑽龜」是也。小宛「握粟出卜」，是古之買卜者必出精米以享神，卜後則為卜者所得。



孔子適楚，楚狂接輿遊其門曰：「鳳兮鳳兮，何如德之衰也！來世不可待，往世不可追也！天下有道，聖人成焉，天下無道，聖人生焉，方今之時，僅免刑焉，福輕乎羽，莫之知載，禍重乎地，莫之知避。已乎已乎，臨人以德！殆乎殆乎，畫地而趨！迷陽迷陽，無傷吾行！吾行郤曲，無傷吾足！」山木，自寇也，膏火，自煎也，桂可食，故伐之，漆可用，故割之，人皆知有用之用，而莫知無用之用也。

> - **迷陽**伏陽也，言詐狂。**郤**曲行也。