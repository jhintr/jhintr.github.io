---
title: "老子道德經"
subtitle: "王弼"
date: 2019-08-27T06:19:34+08:00
weight: 1
js:
    - /js/hashtag.js
    - /js/commentary.js
---


## 道經

### 一 {#1}

道可道，非常道，名可名，非常名，<small>可道之道，可名之名，指事造形，非其常也，故不可道不可名也。</small>無名，天地之始，有名，萬物之母，<small>凡有皆始於無，故未形無名之時則為萬物之始，及其有形有名之時則長之育之，亭之毒之，為其母也，言道以無形無名始成萬物，以始以成而不知其所以，玄之又玄也。</small>故常無欲，以觀其妙，<small>妙者，微之極也，萬物始於微而後成，始於無而後生，故常無欲空虛，可以觀其始物之妙。</small>常有欲，以觀其徼，<small>徼，歸終也，凡有之為利，必以無為用，欲之所本，適道而後濟，故常有欲，可以觀其終物之徼也。</small>此兩者同出而異名，同謂之玄，玄之又玄，眾妙之門。<small>兩者，始與母也，同出者，同出於玄也，異名，所施不可同也，在首則謂之始，在終則謂之母，玄者，冥也，默然無有也，始母之所出也，不可得而名，故不可言同名曰玄而言謂之玄者，取於不可得而謂之然也，謂之然則不可以定乎一玄而已，則是名則失之遠矣，故曰玄之又玄也，眾妙皆從同而出，故曰眾妙之門也。</small>

### 二 {#2}

天下皆知美之為美，斯惡已，皆知善之為善，斯不善已，故有無相生，難易相成，長短相較，高下相傾，音聲相和，前後相隨，<small>美者，人心之所進樂也，惡者，人心之所惡疾也，美惡猶喜怒也，善不善猶是非也，喜怒同根，是非同門，故不可得而偏舉也，此六者皆陳自然不可偏舉之明數也。</small>是以聖人處無為之事，<small>自然已足，為則敗也。</small>行不言之教，萬物作焉而不辭，生而不有，為而不恃，<small>智慧自備，為則偽也。</small>功成而弗居，<small>因物而用，功自彼成，故不居也。</small>夫唯弗居，是以不去。<small>使功在己則功不可久也。</small>

### 三 {#3}

不尚賢，使民不爭，不貴難得之貨，使民不為盜，不見可欲，使民心不亂，<small>賢猶能也，尚者，嘉之名也，貴者，隆之稱也，唯能是任，尚也曷為，唯用是施，貴之何為，尚賢顯名，榮過其任，為而常校，能相射貴貨，過用貪者，競趣穿窬探篋，沒命而盜，故可欲不見則心無所亂也。</small>是以聖人之治，虛其心，實其腹，<small>心懷智而腹懷食，虛有智而實無知也。</small>弱其志，強其骨，<small>骨無知以幹，志生事以亂，心虛則志弱也。</small>常使民無知無欲，<small>守其真也。</small>使夫智者不敢為也，<small>智者謂知為也。</small>為無為，則無不治。

### 四 {#4}

道沖，而用之或不盈，淵兮似萬物之宗，挫其銳，解其紛，和其光，同其塵，湛兮似或存，吾不知誰之子，象帝之先。<small>夫執一家之量者，不能全家，執一國之量者，不能成國，窮力舉重，不能為用，故人雖知，萬物治也，治而不以二儀之道則不能贍也，地雖形魄，不法於天則不能全其寧，天雖精象，不法於道則不能保其精，沖而用之，用乃不能窮，滿以造實，實來則溢，故沖而用之，又復不盈，其為無窮亦已極矣，形雖大，不能累其體，事雖殷，不能充其量，萬物舍此而求主，主其安在乎，不亦淵兮似萬物之宗乎，銳挫而無損，紛解而不勞，和光而不汙，其體同塵而不渝其真，不亦湛兮似或存乎，地守其形，德不能過其載，天慊其象，德不能過其覆，天地莫能及之，不亦似帝之先乎，帝，天帝也。</small>

### 五 {#5}

天地不仁，以萬物為芻狗，<small>天地任自然，無為無造，萬物自相治理，故不仁也，仁者必造立施化，有恩有為，造立施化則物失其真，有恩有為則物不具存，物不具存則不足以備載矣，地不為獸生芻而獸食芻，不為人生狗而人食狗，無為於萬物而萬物各適其所用，則莫不贍矣，若慧由己樹，未足任也。</small>聖人不仁，以百姓為芻狗，<small>聖人與天地合其德，以百姓比芻狗也。</small>天地之間，其猶橐籥乎，虛而不屈，動而愈出，<small>橐，排橐也，籥，樂籥也，橐籥之中，空洞無情，無為故虛而不得窮屈，動而不可竭盡也，天地之中，蕩然任自然，故不可得而窮，猶若橐籥也。</small>多言數窮，不如守中。<small>愈為之則愈失之矣，物樹其惡，事錯其言，不濟不言不理，必窮之數也，橐籥而守數，中則無窮盡，棄己任物則莫不理，若橐籥有意於為聲也，則不足以共吹者之求也。</small>

### 六 {#6}

谷神不死，是謂玄牝，玄牝之門，是謂天地根，緜緜若存，用之不勤。<small>谷神，谷中央無谷也，無形無影，無逆無違，處卑不動，守靜不衰，谷以之成而不見其形，此至物也，處卑而不可得名，故謂天地之根，緜緜若存，用之不勤，門，玄牝之所由也，本其所由，與極同體，故謂之天地之根也，欲言存邪，則不見其形，欲言亡邪，萬物以之生，故緜緜若存也，無物不成，用而不勞也，故曰用而不勤也。</small>

### 七 {#7}

天長地久，天地所以能長且久者，以其不自生，<small>自生則與物爭，不自生則物歸也。</small>故能長生，是以聖人後其身而身先，外其身而身存，非以其無私邪，故能成其私。<small>無私者，無為於身也，身先身存，故曰能成其私也。</small>

### 八 {#8}

上善若水，水善利萬物而不爭，處眾人之所惡，<small>人惡卑也。</small>故幾於道，<small>道無水有，故曰幾也。</small>居善地，心善淵，與善仁，言善信，正善治，事善能，動善時，夫唯不爭，故無尤。<small>言人皆應於治道也。</small>

### 九 {#9}

持而盈之，不如其已，<small>持謂不失德也，既不失其德又盈之，勢必傾危，故不如其已者，謂乃更不如無德無功者也。</small>揣而銳之，不可長保，<small>既揣末令尖，又銳之令利，勢必摧衂，故不可長保也。</small>金玉滿堂，莫之能守，<small>不若其已。</small>富貴而驕，自遺其咎，<small>不可長保也。</small>功遂身退，天之道。<small>四時更運，功成則移。</small>

### 一〇 {#10}

載營魄抱一，能無離乎，<small>載，猶處也，營魄，人之常居處也，一人之真也，言人能處常居之宅，抱一清神，能常無離乎，則萬物自賓也。</small>專氣致柔，能嬰兒乎，<small>專，任也，致，極也，言任自然之氣，致至柔之和，能若嬰兒之無所欲乎，則物全而性得矣。</small>滌除玄鑒，能無疵乎，<small>玄，物之極也，言能滌除邪飾，至於極覽，能不以物介其明，疵之其神乎，則終與玄同也。</small>愛民治國，能無知乎，<small>任術以求成，運數以求匿者，智也，玄覽無疵，猶絕聖也，治國無以智，猶棄智也，能無以智乎，則民不辟而國治之也。</small>天門開闔，能無雌乎，<small>天門謂天下之所由從也，開闔，治亂之際也，或開或闔，經通於天下，故曰天門開闔也，雌應而不倡，因而不為，言天門開閡能為雌乎，則物自賓而處自安矣。</small>明白四達，能無為乎，<small>言至明四達，無迷無惑，能無以為乎，則物化矣，所謂道常無為，侯王若能守則萬物自化。</small>生之<small>不塞其原也。</small>畜之，<small>不禁其性也。</small>生而不有，為而不恃，長而不宰，是謂玄德。<small>不塞其原則物自生，何功之有，不禁其性則物自濟，何為之恃，物自長足，不吾宰成，有德無主，非玄而何，凡言玄德，皆有德而不知其主，出乎幽冥。</small>

### 一一 {#11}

三十輻共一轂，當其無，有車之用，<small>轂所以能統三十輻者，無也，以其無能受物之故，故能以實統眾也。</small>埏埴以為器，當其無，有器之用，鑿戶牖以為室，當其無，有室之用，故有之以為利，無之以為用。<small>木埴壁之所以成三者，而皆以無為用也，言無者，有之所以為利，皆賴無以為用也。</small>

### 一二 {#12}

五色令人目盲，五音令人耳聾，五味令人口爽，馳騁畋獵令人心發狂，<small>爽，差失也，失口之用，故謂之爽，夫耳目口心皆順其性也，不以順性命，反以傷自然，故曰盲聾爽狂也。</small>難得之貨令人行妨，<small>難得之貨，塞人正路，故令人行妨也。</small>是以聖人為腹不為目，故去彼取此。<small>為腹者以物養己，為目者以物役己，故聖人不為目也。</small>

### 一三 {#13}

寵辱若驚，貴大患若身，何謂寵辱若驚？寵為下，得之若驚，失之若驚，是謂寵辱若驚，<small>寵必有辱，榮必有患，驚辱等、榮患同也，為下得寵辱榮患若驚，則不足以亂天下也。</small>何謂貴大患若身？<small>大患，榮寵之屬也，生之厚必入死之地，故謂之大患也，人迷之於榮寵，返之於身，故曰大患若身也。</small>吾所以有大患者，為吾有身，<small>由有其身也。</small>及吾無身，<small>歸之自然也。</small>吾有何患？故貴以身為天下，若可寄天下，<small>無以易其身，故曰貴也，如此乃可以託天下也。</small>愛以身為天下，若可託天下。<small>無物可以損其身，故曰愛也，如此乃可以寄天下也，不以寵辱榮患損易其身，然後乃可以天下付之也。</small>

### 一四 {#14}

視之不見名曰夷，聽之不聞名曰希，搏之不得名曰微，此三者不可致詰，故混而為一，<small>無狀無象，無聲無響，故能無所不通，無所不往，不得而知，更以我耳目體不知為名，故不可致詰，混而為一也。</small>其上不皦，其下不昧，繩繩不可名，復歸於無物，是謂無狀之狀，無物之象，<small>欲言無邪，而物由以成，欲言有邪，而不見其形，故曰無狀之狀，無物之象也。</small>是謂惚恍，<small>不可得而定也。</small>迎之不見其首，隨之不見其後，執古之道以御今之有，<small>有，有其事。</small>能知古始，是謂道紀。<small>無形無名者，萬物之宗也，雖今古不同，時移俗易，故莫不由乎此以成其治者也，故可執古之道以御今之有，上古雖遠，其道存焉，故雖在今，可以知古始也。</small>

### 一五 {#15}

古之善為士者，微妙玄通，深不可識，夫唯不可識，故強為之容，豫焉若冬涉川，<small>冬之涉川，豫然若欲度，若不欲度，其情不可得見之貌也。</small>猶兮若畏四鄰，<small>四鄰合攻中央之主，猶然不知所趣向者也，上德之人，其端兆不可覩，德趣不可見，亦猶此也。</small>儼兮其若容，渙兮若冰之將釋，敦兮其若樸，曠兮其若谷，混兮其若濁，<small>凡此諸若，皆言其容象不可得而形名也。</small>孰能濁以靜之徐清，孰能安以久，動之徐生，<small>夫晦以理物則得明，濁以靜物則得清，安以動物則得生，此自然之道也，孰能者，言其難也，徐者，詳慎也。</small>保此道者不欲盈，<small>盈必溢也。</small>夫唯不盈，故能蔽不新成。<small>蔽，覆蓋也。</small>

### 一六 {#16}

致虛極，守靜篤，<small>言致虛物之極，篤守靜物之真正也。</small>萬物並作，<small>動作生長。</small>吾以觀復，<small>以虛靜觀其反復，凡有起於虛，動起於靜，故萬物雖並動作，卒復歸於虛靜，是物之極篤也。</small>夫物芸芸，各復歸其根，<small>各返其所始也。</small>歸根曰靜，是謂復命，復命曰常，<small>歸根則靜，故曰靜，靜則復命，故曰復命也，復命則得性命之常，故曰常也。</small>知常曰明，不知常，妄作凶，<small>常之為物，不偏不彰，無皦昧之狀，溫涼之象，故曰知常曰明也，唯此復乃能包通萬物，無所不容，失此以往，則邪入乎分，則物離其分，故曰不知常則妄作凶也。</small>知常容，<small>無所不包通也。</small>容乃公，<small>無所不包通，則乃至於蕩然公平也。</small>公乃王，<small>蕩然公平，則乃至於無所不周普也。</small>王乃天，<small>無所不周普，則乃至於同乎天也。</small>天乃道，<small>與天合德，體道大通，則乃至於極虛無也。</small>道乃久，<small>窮極虛無，得道之常，則乃至於不窮極也。</small>沒身不殆。<small>無之為物，水火不能害，金石不能殘，用之於心，則虎兕無所投其齒角，兵戈無所容其鋒刃，何危殆之有乎。</small>

### 一七 {#17}

太上，下知有之，<small>大上，謂大人也，大人在上，故曰太上，大人在上，居無為之事，行不言之教，萬物作焉而不為始，故下知有之而已，言從上也。</small>其次親而譽之，<small>不能以無為居事，不言為教，立善行施，使下得親而譽之也。</small>其次畏之，<small>不復能以恩仁令物，而賴威權也。</small>其次侮之，<small>不能法以正齊民，而以智治國，下知避之，其令不從，故曰侮之也。</small>信不足焉，有不信焉，<small>夫御體失性則疾病生，輔物失真則疵釁作，信不足焉，則有不信，此自然之道也，已處不足，非智之所齊也。</small>悠兮其貴言，功成事遂，百姓皆謂我自然。<small>自然，其端兆不可得而見也，其意趣不可得而覩也，無物可以易其言，言必有應，故曰悠兮其貴言也，居無為之事，行不言之教，不以形立物，故功成事遂而百姓不知其所以然也。</small>

### 一八 {#18}

大道廢，有仁義，<small>失無為之事，更以施慧立善道進物也。</small>慧智出，有大偽，<small>行術用明，以察姦偽，趣覩形見，物知避之，故智慧出則大偽生也。</small>六親不和，有孝慈，國家昬亂，有忠臣。<small>甚美之名生於大惡，所謂美惡同門，六親，父子兄弟夫婦也，若六親自和，國家自治，則孝慈忠臣不知其所在矣，魚相忘於江湖之道，則相濡之德生也。</small>

### 一九 {#19}

絕聖棄智，民利百倍，絕仁棄義，民復孝慈，絕巧棄利，盜賊無有，此三者以為文不足，故令有所屬，見素抱樸，少私寡欲。<small>聖智，才之善也，仁義，人之善也，巧利，用之善也，而直云絕，文甚不足，不令之有所屬，無以見其指，故曰此三者以為文而未足，故令人有所屬，屬之於素樸寡欲。</small>

### 二〇 {#20}

絕學無憂，唯之與阿，相去幾何，善之與惡，相去若何，人之所畏，不可不畏，<small>下篇，為學者日益，為道者日損，然則學求益所能而進其智者也，若將無欲而足，何求於益，不知而中，何求於進，夫燕雀有匹，鳩鴿有仇，寒鄉之民，必知旃裘，自然已足，益之則憂，故續鳧之足，何異截鶴之脛，畏譽而進，何異畏刑，唯阿美惡，相去何若，故人之所畏，吾亦畏焉，未敢恃之以為用也。</small>荒兮其未央哉，<small>歎與俗相返之遠也。</small>眾人熙熙，如享太牢，如春登臺，<small>眾人迷於美進，惑於榮利，欲進心競，故熙熙如享太牢，如春登臺也。</small>我獨泊兮，其未兆，如嬰兒之未孩，<small>言我廓然無形之可名，無兆之可舉，如嬰兒之未能孩也。</small>儽儽兮，若無所歸，<small>若無所宅。</small>眾人皆有餘，而我獨若遺，<small>眾人無不有懷有志，盈溢胸心，故曰皆有餘也，我獨廓然無為無欲，若遺失之也。</small>我愚人之心也哉，<small>絕愚之人，心無所別析，意無所好欲，猶然其情不可覩我頹然若此也。</small>沌沌兮，<small>無所別析，不可為明。</small>俗人昭昭，<small>耀其光也。</small>我獨昬昬，俗人察察，<small>分別別析也。</small>我獨悶悶，澹兮其若海，<small>情不可覩。</small>飂兮若無止，<small>無所繫縶。</small>眾人皆有以，<small>以，用也，皆欲有所施用也。</small>而我獨頑似鄙，<small>無所欲為，悶悶昬昬，若無所識，故曰頑且鄙也。</small>我獨異於人，而貴食母。<small>食母，生之本也，人者皆棄生民之本，貴末飾之華，故曰我獨欲異於人。</small>

### 二一 {#21}

孔德之容，惟道是從，<small>孔，空也，惟以空為德，然後乃能動作從道。</small>道之為物，惟恍惟惚，<small>恍惚，無形不繫之歎。</small>惚兮恍兮，其中有象，恍兮惚兮，其中有物，<small>以無形始物，不繫成物，萬物以始以成，而不知其所以然，故曰恍兮惚兮，惚兮恍兮，其中有象也。</small>窈兮冥兮，其中有精，<small>窈冥，深遠之歎，深遠不可得而見，然而萬物由之，其可得見，以定其真，故曰窈兮冥兮其中有精也。</small>其精甚真，其中有信，<small>信，信驗也，物反窈冥，則真精之極得，萬物之性定，故曰其精甚真其中有信也。</small>自古及今，其名不去，<small>至真之極，不可得名，無名則是其名也，自古及今，無不由此而成，故曰自古及今其名不去也。</small>以閱眾甫，<small>眾甫，物之始也，以無名說萬物始也。</small>吾何以知眾甫之狀哉，以此。<small>此上之所云也，言吾何以知萬物之始於無哉，以此知之也。</small>

### 二二 {#22}

曲則全，<small>不自見其明則全也。</small>枉則直，<small>不自是則其是彰也。</small>窪則盈，<small>不自伐則其功有也。</small>敝則新，<small>不自矜則其德長也。</small>少則得，多則惑，<small>自然之道亦猶樹也，轉多轉遠其根，轉少轉得其本，多則遠其真，故曰惑也，少則得其本，故曰得也。</small>是以聖人抱一為天下式，<small>一，少之極也，式，猶則之也。</small>不自見，故明，不自是，故彰，不自伐，故有功，不自矜，故長，夫唯不爭，故天下莫能與之爭，古之所謂曲則全者，豈虛言哉，誠全而歸之。

### 二三 {#23}

希言自然，<small>聽之不聞名曰希，下章言，道之出言淡兮其無味也，視之不足見，聽之不足聞，然則無味不足聽之言，乃是自然之至言也。</small>故飄風不終朝，驟雨不終日，孰為此者？天地，天地尚不能久，而況於人乎？<small>言暴疾美興不長也。</small>故從事於道者，道者同於道，<small>從事，謂舉動，從事於道者也，道以無形無為成濟萬物，故從事於道者，以無為為君，不言為教，緜緜若存而物得其真，與道同體，故曰同於道。</small>德者同於德，<small>得，少也，少則得，故曰得也，行得則與得同體，故曰同於得也。</small>失者同於失，<small>失，累多也，累多則失，故曰失也，行失則與失同體，故曰同於失也。</small>同於道者，道亦樂得之，同於德者，德亦樂得之，同於失者，失亦樂得之，<small>言隨行其所，故同而應之。</small>信不足焉，有不信焉。<small>忠信不足於下，焉有不信焉。</small>

### 二四 {#24}

企者不立，<small>物尚進則失安，故曰企者不立。</small>跨者不行，自見者不明，自是者不彰，自伐者無功，自矜者不長，其在道也，曰餘食贅行，<small>其唯於道而論之，若卻至之行，盛饌之餘也，本雖美，更可薉也，本雖有功而自伐之，故更為肬贅者也。</small>物或惡之，故有道者不處。

### 二五 {#25}

有物混成，先天地生，<small>混然不可得而知，而萬物由之以成，故曰混成也，不知其誰之子，故先天地生。</small>寂兮寥兮，獨立不改，<small>寂寥，無形體也，無物之匹，故曰獨立也，返化終始，不失其常，故曰不改也。</small>周行而不殆，可以為天下母，<small>周行無所不至而免殆，能生全大形也，故可以為天下母也。</small>吾不知其名，<small>名以定形，混成無形，不可得而定，故曰不知其名也。</small>字之曰道，<small>夫名以定形，字以稱可言，道取於無物而不由也，是混成之中可言之稱最大也。</small>強為之名曰大，<small>吾所以字之曰道者，取其可言之稱最大也，責其字定之所由則繫於大，大有繫則必有分，有分則失其極矣，故曰強為之名曰大。</small>大曰逝，<small>逝，行也，不守一大體而已，周行無所不至，故曰逝也。</small>逝曰遠，遠曰反，<small>遠，極也，周無所不窮極，不偏於一逝，故曰遠也，不隨於所適，其體獨立，故曰反也。</small>故道大，天大，地大，王亦大，<small>天地之性人為貴，而王是人之主也，雖不職大，亦復為大，與三匹，故曰王亦大也。</small>域中有四大，<small>四大，道天地王也，凡物有稱有名則非其極也，言道則有所由，有所由然後謂之為道，然則是道，稱中之大也，不若無稱之大也，無稱不可得而名曰域也，道天地王皆在乎無稱之內，故曰域中有四大者也。</small>而王居其一焉，<small>處人主之大也。</small>人法地，地法天，天法道，道法自然。<small>法，謂法則也，人不違地，乃得全安，法地也，地不違天，乃得全載，法天也，天不違道，乃得全覆，法道也，道不違自然，乃得其性，法自然者，在方而法方，在圓而法圓，於自然無所違也，自然者，無稱之言，窮極之辭也，用智不及無知，而形魄不及精象，精象不及無形，有儀不及無儀，故轉相法也，道順自然，天故資焉，天法於道，地故則焉，地法於天，人故象焉，所以為主，其一之者，主也。</small>

### 二六 {#26}

重為輕根，靜為躁君，<small>凡物，輕不能載重，小不能鎮大，不行者使行，不動者制動，是以重必為輕根，靜必為躁君也。</small>是以君子終日行不離輜重，<small>以重為本，故不離。</small>雖有榮觀，燕處超然，<small>不以經心也。</small>奈何萬乘之主而以身輕天下，輕則失本，躁則失君。<small>輕不鎮重也，失本為喪身也，失君為失君位也。</small>

### 二七 {#27}

善行，無轍迹，<small>順自然而行，不造不始，故物得至而無轍迹也。</small>善言，無瑕讁，<small>順物之性，不別不析，故無瑕讁可得其門也。</small>善數，不用籌策，<small>因物之數，不假形也。</small>善閉，無關楗而不可開，善結，無繩約而不可解，<small>因物自然，不設不施，故不用關楗繩約而不可開解也，此五者皆言不造不施，因物之性，不以形制物也。</small>是以聖人常善救人，故無棄人，<small>聖人不立形名以檢於物，不造進向以殊棄不肖，輔萬物之自然而不為始，故曰無棄人也，不尚賢能則民不爭，不貴難得之貨則民不為盜，不見可欲則民心不亂，常使民心無欲無惑，則無棄人矣。</small>常善救物，故無棄物，是謂襲明，故善人者，不善人之師，<small>舉善以師不善，故謂之師矣。</small>不善人者，善人之資，<small>資，取也，善人以善齊不善，以善棄不善也，故不善人，善人之所取也。</small>不貴其師，不愛其資，雖智大迷，<small>雖有其智，自任其智，不因物，於其道必失，故曰雖智大迷。</small>是謂要妙。

### 二八 {#28}

知其雄，守其雌，為天下谿，為天下谿，常德不離，復歸於嬰兒，<small>雄，先之屬，雌，後之屬也，知為天下之先也，必後也，是以聖人後其身而身先也，谿不求物而物自歸之，嬰兒不用智而合自然之智。</small>知其白，守其黑，為天下式，<small>式，模則也。</small>為天下式，常德不忒，<small>忒，差也。</small>復歸於無極，<small>不可窮也。</small>知其榮，守其辱，為天下谷，常德乃足，復歸於樸，<small>此三者，言常反終，後乃德全其所處也，下章云，反者道之動也，功不可取，常處其母也。</small>樸散則為器，聖人用之則為官長，<small>樸，真也，真散則百行出，殊類生，若器也，聖人因其分散，故為之立官長，以善為師，不善為資，移風易俗，復使歸於一也。</small>故大制不割。<small>大制者，以天下之心為心，故無割也。</small>

### 二九 {#29}

將欲取天下而為之，吾見其不得已，天下神器，<small>神，無形無方也，器，合成也，無形以合，故謂之神器也。</small>不可為也，為者敗之，執者失之，<small>萬物以自然為性，故可因而不可為也，可通而不可執也，物有常性而造為之，故必敗也，物有往來而執之，故必失矣。</small>故物或行或隨，或歔或吹，或強或羸，或挫或隳，是以聖人去甚，去奢，去泰。<small>凡此諸或，言物事逆順反覆，不施為執割也，聖人達自然之至，暢萬物之情，故因而不為，順而不施，除其所以迷，去其所以惑，故心不亂而物性自得之也。</small>

### 三〇 {#30}

以道佐人主者，不以兵強天下，<small>以道佐人主，尚不可以兵強於天下，況人主躬於道者乎。</small>其事好還，<small>為始者務欲立功生事，而有道者務欲還反無為，故云其事好還也。</small>師之所處，荊棘生焉，大軍之後，必有凶年，<small>言師凶害之物也，無有所濟，必有所傷，賊害人民，殘荒田畝，故曰荊棘生焉。</small>善有果而已，不敢以取強，<small>果猶濟也，言善用師者，趣以濟難而已矣，不以兵力取強於天下也。</small>果而勿矜，果而勿伐，果而勿驕，<small>吾不以師道為尚，不得已而用，何矜驕之有也。</small>果而不得已，果而勿強，<small>言用兵雖趣功果濟難，然時故不得已，當復用者，但當以除暴亂，不遂用果以為強也。</small>物壯則老，是謂不道，不道早已。<small>壯，武力暴興，喻以兵強於天下者也，飄風不終朝，驟雨不終日，故暴興必不道早已也。</small>

### 三一 {#31}

夫隹兵者，不祥之器，物或惡之，故有道者不處，君子居則貴左，用兵則貴右，兵者，不祥之器，非君子之器，不得已而用之，恬淡為上，勝而不美，而美之者，是樂殺人，夫樂殺人者，則不可以得志於天下矣，吉事尚左，凶事尚右，偏將軍居左，上將軍居右，言以喪禮處之，殺人之眾，以哀悲泣之，戰勝，以喪禮處之。

### 三二 {#32}

道常無名，樸雖小，天下莫能臣也，侯王若能守之，萬物將自賓，<small>道，無形不繫，常不可名，以無名為常，故曰道常無名也，樸之為物，以無為心也，亦無名，故將得道，莫若守樸，夫智者可以能臣也，勇者可以武使也，巧者可以事役也，力者可以重任也，樸之為物，憒然不偏，近於無有，故曰莫能臣也，抱樸無為，不以物累其真，不以欲害其神，則物自賓而道自得也。</small>天地相合，以降甘露，民莫之令而自均，<small>言天地相合則甘露不求而自降，我守其真性無為則民不令而自均也。</small>始制有名，名亦既有，夫亦將知止，知止所以不殆，<small>始制，謂樸散始為官長之時也，始制官長，不可不立名分以定尊卑，故始制有名也，過此以往，將爭錐刀之末，故曰名亦既有，夫亦將知止也，遂任名以號物，則失治之母也，故知止所以不殆也。</small>譬道之在天下，猶川谷之於江海。<small>川谷之求江與海，非江海召之，不召不求而自歸者，世行道於天下者，不令而自均，不求而自得，故曰猶川谷之與江海也。</small>

### 三三 {#33}

知人者智，自知者明，<small>知人者，智而已矣，未若自知者超智之上也。</small>勝人者有力，自勝者強，<small>勝人者，有力而已矣，未若自勝者無物以損其力，用其智於人，未若用其智於己也，用其力於人，未若用其力於己也，明用於己則物無避焉，力用於己則物無改焉。</small>知足者富，<small>知足自不失，故富也。</small>強行者有志，<small>勤能行之，其志必獲，故曰強行者有志矣。</small>不失其所者久，<small>以明自察，量力而行，不失其所，必獲久長矣。</small>死而不亡者壽。<small>雖死而以為生之道不亡，乃得全其壽，身沒而道猶存，況身存而道不卒乎。</small>

### 三四 {#34}

大道氾兮，其可左右，<small>言道氾濫，無所不適，可左右上下周旋而用，則無所不至也。</small>萬物恃之而生而不辭，功成不名有，衣養萬物而不為主，常無欲，可名於小，<small>萬物皆由道而生，既生而不知其所由，故天下常無欲之時，萬物各得其所，若道無施於物，故名於小矣。</small>萬物歸焉而不為主，可名為大，<small>萬物皆歸之以生，而力使不知其所由，此不為小，故復可名於大矣。</small>以其終不自為大，故能成其大。<small>為大於其細，圖難於其易。</small>

### 三五 {#35}

執大象，天下往，<small>大象，天象之母也，不寒不溫不涼，故能包統萬物，無所犯傷，主若執之，則天下往也。</small>往而不害，安平太，<small>無形無識，不偏不彰，故萬物得往而不害妨也。</small>樂與餌，過客止，道之出口，淡乎其無味，視之不足見，聽之不足聞，用之不足既。<small>言道之深大，人聞道之言，乃更不如樂與餌，應時感悅人心也，樂與餌則能令過客止，而道之出言淡然無味，視之不足見則不足以悅其目，聽之不足聞則不足以娛其耳，若無所中然，乃用之不可窮極也。</small>

### 三六 {#36}

將欲歙之，必固張之，將欲弱之，必固強之，將欲廢之，必固興之，將欲奪之，必固與之，是謂微明，<small>將欲除強梁，去暴亂，當以此四者，因物之性，令其自戮，不假刑為大，以除將物也，故曰微明也，足其張，令之足，而又求其張，則眾所歙也，與其張之不足，而改其求張者，愈益而已反危。</small>柔弱勝剛強，魚不可脫於淵，國之利器不可以示人。<small>利器，利國之器也，唯因物之性，不假刑以理物，器不可覩，而物各得其所，則國之利器也，示人者，任刑也，刑以利國則失矣，魚脫於淵則必見失矣，利國器而立刑以示人，亦必失也。</small>

### 三七 {#37}

道常無為<small>順自然也。</small>而無不為，<small>萬物無不由為以治以成之也。</small>侯王若能守之，萬物將自化，化而欲作，吾將鎮之以無名之樸，<small>化而欲作，作欲成也，吾將鎮之無名之樸，不為主也。</small>無名之樸，夫亦將無欲，<small>無欲競也。</small>不欲以靜，天下將自定。

## 德經

### 三八 {#38}

上德不德，是以有德，下德不失德，是以無德，上德無為而無以為，下德為之而有以為，上仁為之而無以為，上義為之而有以為，上禮為之而莫之應，則攘臂而扔之，故失道而後德，失德而後仁，失仁而後義，失義而後禮，夫禮者，忠信之薄而亂之首，前識者，道之華而愚之始，是以大丈夫處其厚，不居其薄，處其實，不居其華，故去彼取此。<small>德者，得也，常得而無喪，利而無害，故以德為名焉，何以得德？由乎道也，何以盡德？以無為用，以無為用則莫不載也，故物無焉，則無物不經，有焉，則不足以免其生，是以天地雖廣，以無為心，聖王雖大，以虛為主，故曰以復而視則天地之心見，至日而思之則先王之至覩也，故滅其私而無其身，則四海莫不瞻，遠近莫不至，殊其己而有其心，則一體不能自全，肌骨不能相容，是以上德之人唯道是用，不德其德，無執無用，故能有德而無不為，不求而得，不為而成，故雖有德而無德名也，下德求而得之，為而成之，則立善以治物，故德名有焉，求而得之必有失焉，為而成之必有敗焉，善名生則有不善應焉，故下德為之而有以為也，無以為者，無所徧為也，凡不能無為而為之者，皆下德也，仁義禮節是也，將明德之上下，輒舉下德以對上德，至於無以為，極下德下之量，上仁是也，足及於無以為而猶為之焉，為之而無以為，故有為，為之患矣，本在無為，母在無名，棄本捨母而適其子，功雖大焉，必有不濟，名雖美焉，偽亦必生，不能不為而成，不興而治，則乃為之，故有宏普博施仁愛之者，而愛之無所偏私，故上仁為之而無以為也，愛不能兼，則有抑抗正真而義理之者，忿枉祐直，助彼攻此物事而有以心為矣，故上義為之而有以為也，直不能篤，則有游飾修文，禮敬之者，尚好修敬，校責往來，則不對之閒，忿怒生焉，故上禮為之而莫之應，則攘臂而扔之，夫大之極也，其唯道乎，自此已往，豈足尊哉，故雖盛業大富而有萬物，猶各得其德，雖貴以無為用，不能捨無以為體也，不能捨無以為體，則失其為大矣，所謂失道而後德也，以無為用，德其母，故能己不勞焉而物無不理，下此已往，則失用之母，不能無為而貴博施，不能博施而貴正直，不能正直而貴飾敬，所謂失德而後仁，失仁而後義，失義而後禮也，夫禮也，所始首於忠信不篤，通簡不陽，責備於表，機微爭制，夫仁義發於內，為之猶偽，況務外飾而可久乎，故夫禮者，忠信之薄而亂之首也，前識者，前人而識也，即下德之倫也，竭其聰明以為前識，役其智力以營庶事，雖德其情，姦巧彌密，雖豐其譽，愈喪篤實，勞而事昬，務而治薉，雖竭聖智而民愈害，舍己任物，則無為而泰，守夫素樸，則不順典制，聽彼所獲，棄此所守，識道之華而愚之首，故茍得其為功之母，則萬物作焉而不辭也，萬事存焉而不勞也，用不以形，御不以名，故仁義可顯，禮敬可彰也，夫載之以大道，鎮之以無名，則物無所尚，志無所營，各任其貞，事用其誠，則仁德厚焉，行義正焉，禮敬清焉，棄其所載，舍其所生，用其成形，役其聰明，仁則誠焉，義其競焉，禮其爭焉，故仁德之厚，非用仁之所能也，行義之正，非用義之所成也，禮敬之清，非用禮之所濟也，載之以道，統之以母，故顯之而無所尚，彰之而無所競，用夫無名，故名以篤焉，用夫無形，故形以成焉，守母以存其子，崇本以舉其末，則形名俱有，而邪不生，大美配天而華不作，故母不可遠，本不可失，仁義，母之所生，非可以為母，形器，匠之所成，非可以為匠也，捨其母而用其子，棄其本而適其末，名則有所分，形則有所止，雖極其大，必有不周，雖盛其美，必有憂患，功在為之，豈足處也。</small>

### 三九 {#39}

昔之得一者，<small>昔，始也，一，數之始而物之極也，各是一物之生，所以為主也，物皆各得此一以成，既成而舍以居成，居成則失其母，故皆裂發歇竭滅蹶也。</small>天得一以清，地得一以寧，神得一以靈，谷得一以盈，萬物得一以生，侯王得一以為天下貞，其致之，<small>各以其一致此清、寧、靈、盈、生、貞。</small>天無以清將恐裂，<small>用一以致清耳，非用清以清也，守一則清不失，用清則恐裂也，故為功之母，不可舍也，是以皆無用其功，恐喪其本也。</small>地無以寧將恐發，神無以靈將恐歇，谷無以盈將恐竭，萬物無以生將恐滅，侯王無以貴高將恐蹶，故貴以賤為本，高以下為基，是以侯王自稱孤寡不穀，此非以賤為本邪，非乎？故致數輿無輿，不欲琭琭如玉，珞珞如石。<small>清不能為清，盈不能為盈，皆有其母以存其形，故清不足貴，盈不足多，貴在其母，而母無貴形，貴乃以賤為本，高乃以下為基，故致數輿乃無輿也，玉石琭琭珞珞，體盡於形，故不欲也。</small>

### 四〇 {#40}

反者道之動，<small>高以下為基，貴以賤為本，有以無為用，此其反也，動皆知其所無，則物通矣，故曰反者道之動也。</small>弱者道之用，<small>柔弱同通，不可窮極。</small>天下萬物生於有，有生於無。<small>天下之物皆以有為生，有之所始，以無為本，將欲全有，必反於無也。</small>

### 四一 {#41}

上士聞道，勤而行之，<small>有志也。</small>中士聞道，若存若亡，下士聞道，大笑之，不笑不足以為道，故建言有之，<small>建，猶立也。</small>明道若昧，<small>光而不耀。</small>進道若退，<small>後其身而身先，外其身而身存。</small>夷道若纇，<small>纇，㘨也，大夷之道，因物之性，不執平以割物，其平不見，乃更反若纇㘨也。</small>上德若谷，<small>不德其德，無所懷也。</small>大白若辱，<small>知其白，守其黑，大白然後乃得。</small>廣德若不足，<small>廣德不盈，廓然無形，不可滿也。</small>建德若偷，<small>偷，匹也，建德者，因物自然，不立不施，故若偷匹。</small>質真若渝，<small>質真者，不矜其真，故渝。</small>大方無隅，<small>方而不割，故無隅也。</small>大器晚成，<small>大器成天下不持全別，故必晚成也。</small>大音希聲，<small>聽之不聞名曰希，不可得聞之音也，有聲則有分，有分則不宮而商矣，分則不能統眾，故有聲者非大音也。</small>大象無形，<small>有形則有分，有分者不溫則炎，不炎則寒，故象而形者，非大象。</small>道隱無名，夫唯道，善貸且成。<small>凡此諸善，皆是道之所成也，在象則為大象，而大象無形，在音則為大音，而大音希聲，物以之成而不見其成形，故隱而無名也，貸之非唯供其乏而已，一貸之則足以永終其德，故曰善貸也，成之不如機匠之裁，無物而不濟其形，故曰善成。</small>

### 四二 {#42}

道生一，一生二，二生三，三生萬物，萬物負陰而抱陽，沖氣以為和，人之所惡，唯孤寡不穀，而王公以為稱，故物或損之而益，或益之而損，<small>萬物萬形，其歸一也，何由致一，由於無也，由無乃一，一可謂無，已謂之一，豈得無言乎，有言有一，非二如何？有一有二，遂生乎三，從無之有，數盡乎斯，過此以往，非道之流，故萬物之生，吾知其主，雖有萬形，沖氣一焉，百姓有心，異國殊風，而得一者，王侯主焉，以一為主，一何可舍，愈多愈遠，損則近之，損之至盡，乃得其極，既謂之一，猶乃至三，況本不一而道可近乎，損之而益，豈虛言也。</small>人之所教，我亦教之，<small>我之非強使人從之也，而用夫自然，舉其至理，順之必吉，違之必凶，故人相教，違之自取其凶也，亦如我之教人，勿違之也。</small>強梁者不得其死，吾將以為教父。<small>強梁則必不得其死，人相教為強梁，則必如我之教人不當為強梁也，舉其強梁不得其死以教邪，若云順吾教之必吉也，故得其違教之徒，適可以為教父也。</small>

### 四三 {#43}

天下之至柔，馳騁天下之至堅，<small>氣無所不入，水無所不出於經。</small>無有入無間，吾是以知無為之有益，<small>虛無柔弱，無所不通，無有不可窮，至柔不可折，以此推之，故知無為之有益也。</small>不言之教，無為之益，天下希及之。

### 四四 {#44}

名與身孰親？<small>尚名好高，其身必疏。</small>身與貨孰多？<small>貪貨無厭，其身必少。</small>得與亡孰病？<small>得多利而亡其身，何者為病也。</small>是故甚愛必大費，多藏必厚亡，<small>甚愛不與物通，多藏不與物散，求之者多，攻之者眾，為物所病，故大費厚亡也。</small>知足不辱，知止不殆，可以長久。

### 四五 {#45}

大成若缺，其用不弊，<small>隨物而成，不為一象，故若缺也。</small>大盈若沖，其用不窮，<small>大盈充足，隨物而與，無所愛矜，故若沖也。</small>大直若屈，其用不居，<small>隨物而直，直不在一，故若屈也。</small>大巧若拙，其用不輟，<small>大巧，因自然以成器，不造為異端，故若拙也。</small>大辯若訥，其用不差，<small>大辯因物而言，己無所造，故若訥也。</small>躁勝寒，靜勝熱，清靜為天下正。<small>躁罷然後勝寒，靜無為以勝熱，以此推之，則清靜為天下正也，靜則全物之真，躁則犯物之性，故惟清靜，乃得如上諸大也。</small>

### 四六 {#46}

天下有道，卻走馬以糞，<small>天下有道，知足知止，無求於外，各修其內而已，故卻走馬以治田糞也。</small>天下無道，戎馬生於郊，<small>貪欲無厭，不修其內，各求於外，故戎馬生於郊也。</small>禍莫大於不知足，咎莫大於欲得，故知足之足，常足矣。

### 四七 {#47}

不出戶，知天下，不闚牖，見天道，<small>事有宗，而物有主，途雖殊而同歸也，慮雖百而其致一也，道有大常，理有大致，執古之道，可以御今，雖處於今，可以知古始，故不出戶闚牖而可知也。</small>其出彌遠，其知彌少，<small>無在於一，而求之於眾也，道視之不可見，聽之不可聞，搏之不可得，如其知之，不須出戶，若其不知，出愈遠愈迷也。</small>是以聖人不行而知，不見而名，<small>得物之致，故雖不行而慮可知也，識物之宗，故雖不見，而是非之理可得而名也。</small>不為而成。<small>明物之性，因之而已，故雖不為而使之成矣。</small>

### 四八 {#48}

為學日益，<small>務欲進其所能，益其所習。</small>為道日損，<small>務欲反虛無也。</small>損之又損，以至於無為，無為而無不為，<small>有為則有所失，故無為乃無所不為也。</small>取天下常以無事，<small>動常因也。</small>及其有事，<small>自己造也。</small>不足以取天下。<small>失統本也。</small>

### 四九 {#49}

聖人無常心，以百姓心為心，<small>動常因也。</small>善者吾善之，不善者吾亦善之，<small>各因其用則善不失也。</small>德善，<small>無棄人也。</small>信者吾信之，不信者吾亦信之，德信，聖人在天下歙歙，為天下渾其心，<small>各用聰明。</small>百姓皆注其耳目，聖人皆孩之。<small>皆使和而無欲，如嬰兒也，夫天地設位，聖人成能，人謀鬼謀，百姓與能者，能者與之，資者取之，能大則大，資貴則貴，物有其宗，事有其主，如此則可冕旒充目而不懼於欺，黈纊塞耳而無戚於慢，又何為勞一身之聰明，以察百姓之情哉，夫以明察物，物亦競以其明應之，以不信察物，物亦競以其不信應之，夫天下之心，不必同其所應，不敢異則莫肯用其情矣，甚矣害之大也，莫大於用其明矣，夫在智則人與之訟，在力則人與之爭，智不出於人而立乎訟地則窮矣，力不出於人而立乎爭地則危矣，未有能使人無用其智力乎己者也，如此則己以一敵人，而人以千萬敵己也，若乃多其法網，煩其刑罰，塞其徑路，攻其幽宅，則萬物失其自然，百姓喪其手足，鳥亂於上，魚亂於下，是以聖人之於天下歙歙焉，心無所主也，為天下渾心焉，意無所適莫也，無所察焉，百姓何避，無所求焉，百姓何應，無避無應，則莫不用其情矣，人無為舍其所能，而為其所不能，舍其所長，而為其所短，如此，則言者言其所知，行者行其所能，百姓各皆注其耳目焉，吾皆孩之而已。</small>

### 五〇 {#50}

出生入死，<small>出生地，入死地。</small>生之徒十有三，死之徒十有三，人之生，動之死地，亦十有三，夫何故？以其生生之厚，蓋聞善攝生者，陸行不遇兕虎，入軍不被甲兵，兕無所投其角，虎無所措其爪，兵無所容其刃，夫何故？以其無死地。<small>十有三，猶云十分有三分，取其生道，全生之極，十分有三耳，取死之道，全死之極，亦十分有三耳，而民生生之厚，更之無生之地焉，善攝生者無以生為生，故無死地也，器之害者，莫甚乎兵戈，獸之害者，莫甚乎兕虎，而令兵戈無所容其鋒刃，虎兕無所措其爪角，斯誠不以欲累其身者也，何死地之有乎，夫蚖蟺以淵為淺，而鑿穴其中，鷹鸇以山為卑，而增巢其上，矰繳不能及，網罟不能到，可謂處於無死地矣，然而卒以甘餌，乃入於無生之地，豈非生生之厚乎，故物茍不以求離其本，不以欲渝其真，雖入軍而不害，陸行而不可犯也，赤子之可則而貴信矣。</small>

### 五一 {#51}

道生之，德畜之，物形之，勢成之，<small>物生而後畜，畜而後形，形而後成，何由而生？道也，何得而畜？德也，何由而形？物也，何使而成，勢也，唯因也，故能無物而不形，唯勢也，故能無物而不成，凡物之所以生，功之所以成，皆有所由，有所由焉，則莫不由乎道也，故推而極之，亦至道也，隨其所因，故各有稱焉。</small>是以萬物莫不尊道而貴德，<small>道者，物之所由也，德者，物之所得也，由之乃得，故曰不得不失，尊之則害，不得不貴也。</small>道之尊，德之貴，夫莫之命而常自然，<small>命並作爵。</small>故道生之，德畜之，長之育之，亭之毒之，蓋之覆之，<small>謂成其實，各得其庇蔭，不傷其體矣。</small>生而不有，為而不恃，<small>為而不有。</small>長而不宰，是謂玄德。<small>有德而不知其主也，出乎幽冥，是以謂之玄德也。</small>

### 五二 {#52}

天下有始，以為天下母，<small>善始之則善養畜之矣，故天下有始則可以為天下母矣。</small>既得其母，以知其子，既知其子，復守其母，沒身不殆，<small>母，本也，子，末也，得本以知末，不舍本以逐末也。</small>塞其兌，閉其門，<small>兌，事欲之所由生，門，事欲之所由從也。</small>終身不勤，<small>無事永逸，故終身不勤也。</small>開其兌，濟其事，終身不救，<small>不閉其原而濟其事，故雖終身不救。</small>見小曰明，守柔曰強，<small>為治之功不在大，見大不明，見小乃明，守強不強，守柔乃強也。</small>用其光，<small>顯道以去民迷。</small>復歸其明，<small>不明察也。</small>無遺身殃，是為習常。<small>道之常也。</small>

### 五三 {#53}

使我介然有知，行於大道，唯施是畏，<small>言若使我可介然有知，行大道於天下，唯施為之是畏也。</small>大道甚夷，而民好徑，<small>言大道蕩然正平，而民猶尚舍之而不由，好從邪徑，況復施為以塞大道之中乎，故曰大道甚夷，而民好徑。</small>朝甚除，<small>朝，宮室也，除，潔好也。</small>田甚蕪，倉甚虛，<small>朝甚除，則田甚蕪，倉甚虛，設一而眾害生也。</small>服文綵，帶利劍，厭飲食，財貨有餘，是為盜夸，非道也哉。<small>凡物不以其道得之，則皆邪也，邪則盜也，夸而不以其道得之，竊位也，故舉非道以明非道，則皆盜夸也。</small>

### 五四 {#54}

善建者不拔，<small>固其根而後營其末，故不拔也。</small>善抱者不脫，<small>不貪於多，齊其所能，故不脫也。</small>子孫以祭祀不輟，<small>子孫傳此道以祭祀則不輟也。</small>修之於身，其德乃真，修之於家，其德乃餘，<small>以身及人也，修之身則真，修之家則有餘，修之不廢，所施轉大。</small>修之於鄉，其德乃長，修之於國，其德乃豐，修之於天下，其德乃普，故以身觀身，以家觀家，以鄉觀鄉，以國觀國，<small>彼皆然也。</small>以天下觀天下，<small>以天下百姓心觀天下之道也，天下之道，逆順吉凶，亦皆如人之道也。</small>吾何以知天下然哉，以此。<small>此上之所云也，言吾何以得知天下乎，察己以知之，不求於外也，所謂不出戶以知天下者也。</small>

### 五五 {#55}

含德之厚，比於赤子，蜂蠆虺蛇不螫，猛獸不據，攫鳥不搏，<small>赤子無求無欲，不犯眾物，故毒蟲之物無犯之人也，含德之厚者，不犯於物，故無物以損其全也。</small>骨弱筋柔而握固，<small>以柔弱之故，故握能周固。</small>未知牝牡之合而全作，<small>作，長也，無物以損其身，故能全長也，言含德之厚者，無物可以損其德、渝其真，柔弱不爭而不摧折，皆若此也。</small>精之至也，終日號而不嗄，<small>無爭欲之心，故終日出聲而不嗄也。</small>和之至也，知和曰常，<small>物以和為常，故知和則得常也。</small>知常曰明，<small>不皦不昧，不溫不涼，此常也，無形不可得而見，曰明也。</small>益生曰祥，<small>生不可益，益之則夭也。</small>心使氣曰強，<small>心宜無有，使氣則強。</small>物壯則老，謂之不道，不道早已。

### 五六 {#56}

知者不言，<small>因自然也。</small>言者不知，<small>造事端也。</small>塞其兌，閉其門，挫其銳，<small>含守質也。</small>解其分，<small>除爭原也。</small>和其光，<small>無所特顯，則物無所偏爭也。</small>同其塵，<small>無所特賤，則物無所偏恥也。</small>是謂玄同，故不可得而親，不可得而疏，<small>可得而親，則可得而疏也。</small>不可得而利，不可得而害，<small>可得而利，則可德而害也。</small>不可得而貴，不可得而賤，<small>可得而貴，則可得而賤也。</small>故為天下貴。<small>無物可以加之也。</small>

### 五七 {#57}

以正治國，以奇用兵，以無事取天下，<small>以道治國則國平，以正治國則奇正起也，以無事則能取天下也，上章云：其取天下者，常以無事，及其有事，又不足以取天下也，故以正治國則不足以取天下，而以奇用兵也，夫以道治國，崇本以息末，以正治國，立辟以攻末，本不立而末淺，民無所及，故必至於奇用兵也。</small>吾何以知其然哉？以此，天下多忌諱，而民彌貧，民多利器，國家滋昬，<small>利器，凡所以利己之器也，民強則國家弱。</small>人多伎巧，奇物滋起，<small>民多智慧則巧偽生，巧偽生則邪事起。</small>法令滋彰，盜賊多有，<small>立正欲以息邪，而奇兵用，多忌諱欲以恥貧，而民彌貧，利器欲以強國者也，而國愈昬多，皆舍本以治末，故以致此也。</small>故聖人云，我無為而民自化，我好靜而民自正，我無事而民自富，我無欲而民自樸。<small>上之所欲，民從之速也，我之所欲，唯無欲而民亦無欲而自樸也，此四者，崇本以息末也。</small>

### 五八 {#58}

其政悶悶，其民淳淳，<small>言善治政者，無形無名，無事無政可舉，悶悶然，卒至於大治，故曰其政悶悶也，其民無所爭競，寬大淳淳，故曰其民淳淳也。</small>其政察察，其民缺缺，<small>立刑名，明賞罰，以檢姦偽，故曰察察也，殊類分析，民懷爭競，故曰其民缺缺也。</small>禍兮福之所倚，福兮禍之所伏，孰知其極？其無正，<small>言誰知善治之極乎？唯無可正舉，無可形名，悶悶然而天下大化，是其極也。</small>正復為奇，<small>以正治國，則便復以奇用兵矣，故曰正復為奇。</small>善復為妖，<small>立善以和萬物，則便復有妖之患也。</small>人之迷，其日固久，<small>言人之迷惑失道，固久矣，不可便正善治以責。</small>是以聖人方而不割，<small>以方導物，舍去其邪，不以方割物，所謂大方無隅。</small>廉而不劌，<small>廉，清廉也，劌，傷也，以清廉清民，令去其邪，令去其汙，不以清廉劌傷於物也。</small>直而不肆，<small>以直導物，令去其僻，而不以直激沸於物也，所謂大直若屈也。</small>光而不燿。<small>以光鑑其所以迷，不以光照求其隱慝也，所謂明道若昧也，此皆崇本以息末，不攻而使復之也。</small>

### 五九 {#59}

治人事天，莫若嗇，<small>莫若，猶莫過也，嗇，農夫，農人之治田務，去其殊類，歸於齊一也，全其自然，不急其荒病，除其所以荒病，上承天命，下綏百姓，莫過於此。</small>夫唯嗇，是謂早服，<small>早服，常也。</small>早服謂之重積德，<small>唯重積德，不欲銳速，然後乃能使早服其常，故曰早服謂之重積德者也。</small>重積德則無不克，無不克則莫知其極，<small>道無窮也。</small>莫知其極，可以有國，<small>以有窮而莅國，非能有國也。</small>有國之母，可以長久，<small>國之所以安謂之母，重積德是唯圖其根，然後營末，乃得其終也。</small>是謂深根固柢，長生久視之道。

### 六〇 {#60}

治大國若烹小鮮，<small>不擾也，躁則多害，靜則全真，故其國彌大，而其主彌靜，然後乃能廣得眾心矣。</small>以道莅天下，其鬼不神，<small>治大國則若烹小鮮，以道蒞天下則其鬼不神也。</small>非其鬼不神，其神不傷人，<small>神不害自然也，物守自然則神無所加，神無所加則不知神之為神也。</small>非其神不傷人，聖人亦不傷人，<small>道洽則神不傷人，神不傷人則不知神之為神，道洽則聖人亦不傷人，聖人不傷人則不知聖人之為聖也，猶云，不知神之為神，亦不知聖人之為聖也，夫恃威網以使物者，治之衰也，使不知神聖之為神聖，道之極也。</small>夫兩不相傷，故德交歸焉。<small>神不傷人，聖人亦不傷人，聖人不傷人，神亦不傷人，故曰兩不相傷也，神聖合道，交歸之也。</small>

### 六一 {#61}

大國者下流，<small>江海居大而處下，則百川流之，大國居大而處下，則天下流之，故曰大國下流也。</small>天下之交，<small>天下所歸會也。</small>天下之牝，<small>靜而不求，物自歸之也。</small>牝常以靜勝牡，以靜為下，<small>以其靜故能為下也，牝，雌也，雄躁動貪欲，雌常以靜，故能勝雄也，以其靜復能為下，故物歸之也。</small>故大國以下小國，<small>大國以下，猶云以大國下小國。</small>則取小國，<small>小國則附之。</small>小國以下大國，則取大國，<small>大國納之也。</small>故或下以取，或下而取，<small>言唯修卑下，然後乃各得其所。</small>大國不過欲兼畜人，小國不過欲入事人，夫兩者各得其所欲，大者宜為下。<small>小國修下自全而已，不能令天下歸之，大國修下則天下歸之，故曰各得其所欲，則大者宜為下也。</small>

### 六二 {#62}

道者，萬物之奧，<small>奧，猶曖也，可得庇蔭之辭。</small>善人之寶，<small>寶以為用也。</small>不善人之所保，<small>保以全也。</small>美言可以市，尊行可以加人，<small>言道無所不先，物無有貴於此也，雖有珍寶璧馬，無以匹之，美言之則可以奪眾貨之賈，故曰美言可以市也，尊行之則千里之外應之，故曰可以加於人也。</small>人之不善，何棄之有？<small>不善當保道以免放。</small>故立天子，置三公，<small>言以尊行道也。</small>雖有拱璧以先駟馬，不如坐進此道，<small>此道，上之所云也，言故立天子、置三公，尊其位、重其人，所以為道也，物無有貴於此者，故雖有拱抱寶璧以先，駟馬而進之，不如坐而進此道也。</small>古之所以貴此道者何？不曰以求得，有罪以免邪，故為天下貴。<small>以求則得求，以免則得免，無所而不施，故為天下貴也。</small>

### 六三 {#63}

為無為，事無事，味無味，<small>以無為為居，以不言為教，以恬淡為味，治之極也。</small>大小多少，報怨以德，<small>小怨則不足以報，大怨則天下之所欲誅，順天下之所同者，德也。</small>圖難於其易，為大於其細，天下難事必作於易，天下大事必作於細，是以聖人終不為大，故能成其大，夫輕諾必寡信，多易必多難，是以聖人猶難之，<small>以聖人之才猶尚難於細易，況非聖人之才而欲忽於此乎，故曰猶難之也。</small>故終無難矣。

### 六四 {#64}

其安易持，其未兆易謀，<small>以其安不忘危，持之不忘亡，謀之無功之勢，故曰易也。</small>其脆易泮，其微易散，<small>雖失無入有，以其微脆之故，未足以興大功，故易也，此四者，皆說慎終也，不可以無之故而不持，不可以微之故而弗散也，無而弗持則生有焉，微而不散則生大焉，故慮終之患，如始之禍，則無敗事。</small>為之於未有，<small>謂其安未兆也。</small>治之於未亂，<small>謂微脆也。</small>合抱之木，生於毫末，九層之臺，起於累土，千里之行，始於足下，為者敗之，執者失之，<small>當以慎終除微，慎微除亂，而以施為治之，形名執之，反生事原，巧辟滋作，故敗失也。</small>是以聖人無為故無敗，無執故無失，民之從事，常於幾成而敗之，<small>不慎終也。</small>慎終如始，則無敗事，是以聖人欲不欲，不貴難得之貨，<small>好欲雖微，爭尚為之，興難得之貨雖細，貪盜為之起也。</small>學不學，復眾人之所過，<small>不學而能者，自然也，喻於不學者，過也，故學不學，以復眾人之過。</small>以輔萬物之自然，而不敢為。

### 六五 {#65}

古之善為道者，非以明民，將以愚之，<small>明謂多見巧詐，蔽其樸也，愚謂無知守真，順自然也。</small>民之難治，以其智多，<small>多智巧詐，故難治也。</small>故以智治國，國之賊，<small>智，猶治也，以智而治國，所以謂之賊者，故謂之智也，民之難治，以其多智也，當務塞兌閉門，令無知無欲，而以智術動民，邪心既動，復以巧術防民之偽，民知其術，防隨而避之，思惟密巧，奸偽益滋，故曰以智治國，國之賊也。</small>不以智治國，國之福，知此兩者亦稽式，常知稽式，是謂玄德，玄德深矣，遠矣，<small>稽，同也，今古之所同，則而不可廢，能知稽式，是謂玄德，玄德深矣，遠矣。</small>與物反矣，<small>反其真也。</small>然後乃至大順。

### 六六 {#66}

江海所以能為百谷王者，以其善下之，故能為百谷王，是以欲上民，必以言下之，欲先民，必以身後之，是以聖人處上而民不重，處前而民不害，是以天下樂推而不厭，以其不爭，故天下莫能與之爭。

### 六七 {#67}

天下皆謂我道大，似不肖，夫唯大，故似不肖，若肖，久矣其細也夫，<small>久矣其細，猶曰其細久矣，肖，則失其所以為大矣，故曰若肖久矣，其細也夫。</small>我有三寶，持而保之，一曰慈，二曰儉，三曰不敢為天下先，慈故能勇，<small>夫慈，以陳則勝，以守則固，故能勇也。</small>儉故能廣，<small>節儉愛費，天下不匱，故能廣也。</small>不敢為天下先，故能成器長，<small>唯後外其身，為物所歸，然後乃能立成器為天下利，為物之長也。</small>今舍慈且勇，<small>且，猶取也。</small>舍儉且廣，舍後且先，死矣，夫慈以戰則勝，<small>相慜而不避於難，故勝也。</small>以守則固，天將救之，以慈衛之。

### 六八 {#68}

善為士者不武，<small>士，卒之帥也，武，尚先陵人也。</small>善戰者不怒，<small>後而不先，應而不唱，故不在怒。</small>善勝敵者不與，<small>不與爭也。</small>善用人者為之下，是謂不爭之德，是謂用人之力，<small>用人而不為之下，則力不為用也。</small>是謂配天古之極。

### 六九 {#69}

用兵有言，吾不敢為主而為客，不敢進寸而退尺，是謂行無行，<small>彼遂不止。</small>攘無臂，扔無敵，<small>行，謂行陳也，言以謙退哀慈，不敢為物先，用戰猶行無行，攘無臂，執無兵，扔無敵也，言無有與之抗也。</small>執無兵，禍莫大於輕敵，輕敵幾喪吾寶，<small>言吾哀慈謙退，非欲以取強，無敵於天下也，不得已而卒至於無敵，斯乃吾之所以為大禍也，寶，三寶也，故曰幾亡吾寶。</small>故抗兵相加，哀者勝矣。<small>抗，舉也，加，當也，哀者，必相惜而不趣利避害，故必勝。</small>

### 七〇 {#70}

吾言甚易知，甚易行，天下莫能知，莫能行，<small>可不出戶窺牖而知，故曰甚易知也，無為而成，故曰甚易行也，惑於躁欲，故曰莫之能知也，迷於榮利，故曰莫之能行也。</small>言有宗，事有君，<small>宗，萬物之宗也，君，萬物之主也。</small>夫唯無知，是以不我知，<small>以其言有宗、事有君之故，故有知之人不得不知之也。</small>知我者希，則我者貴，<small>唯深，故知者希也，知我益希，我亦無匹，故曰知我者希則我者貴也。</small>是以聖人被褐懷玉。<small>被褐者，同其塵，懷玉者，寶其真也，聖人之所以難知，以其同塵而不殊，懷玉而不渝，故難知而為貴也。</small>

### 七一 {#71}

知不知上，不知知病，<small>不知知之不足任則病也。</small>夫唯病病，是以不病，聖人不病，以其病病，是以不病。

### 七二 {#72}

民不畏威，則大威至，無狎其所居，無厭其所生，<small>清靜無為謂之居，謙後不盈謂之生，離其清淨，行其躁欲，棄其謙後，任其威權，則物擾而民僻，威不能復制民，民不能堪其威，則上下大潰矣，天誅將至，故曰民不畏威，則大威至，無狎其所居，無厭其所生，言威力不可任也。</small>夫唯不厭，<small>不自厭也。</small>是以不厭，<small>不自厭，是以天下莫之厭。</small>是以聖人自知不自見，<small>不自見其所知，以光耀行威也。</small>自愛不自貴，<small>自貴則物狎厭居生。</small>故去彼取此。

### 七三 {#73}

勇於敢則殺，<small>必不得其死也。</small>勇於不敢則活，<small>必齊命也。</small>此兩者，或利或害，<small>俱勇而所施者異，利害不同，故曰或利或害也。</small>天之所惡，孰知其故？是以聖人猶難之，<small>孰，誰也，言誰能知天下之所惡意故邪？其唯聖人，夫聖人之明，猶難於勇敢，況無聖人之明而欲行之也，故曰猶難之也。</small>天之道，不爭而善勝，<small>天唯不爭，故天下莫能與之爭。</small>不言而善應，<small>順則吉，逆則凶，不言而善應也。</small>不召而自來，<small>處下則物自歸。</small>繟然而善謀，<small>垂象而見吉凶，先事而設誠，安而不忘危，未召而謀之，故曰繟然而善謀也。</small>天網恢恢，疏而不失。

### 七四 {#74}

民不畏死，奈何以死懼之？若使民常畏死而為奇者，吾得執而殺之，孰敢？<small>詭異亂群謂之奇也。</small>常有司殺者殺，夫代司殺者殺，是謂代大匠斲，夫代大匠斲者，希有不傷其手矣。<small>為逆順者之所惡忿也，不仁者人之所疾也，故曰常有司殺也。</small>

### 七五 {#75}

民之饑，以其上食稅之多，是以饑，民之難治，以其上之有為，是以難治，民之輕死，以其上求生之厚，是以輕死，夫唯無以生為者，是賢於貴生。<small>言民之所以僻，治之所以亂，皆由上不由其下也，民從上也。</small>

### 七六 {#76}

人之生也柔弱，其死也堅強，萬物草木之生也柔脆，其死也枯槁，故堅強者死之徒，柔弱者生之徒，是以兵強則不勝，<small>強兵以暴於天下者，物之所惡也，故必不得勝。</small>木強則兵，<small>物所加也。</small>強大處下，<small>木之本也。</small>柔弱處上。<small>枝條是也。</small>

### 七七 {#77}

天之道，其猶張弓與？高者抑之，下者舉之，有餘者損之，不足者補之，天之道，損有餘而補不足，人之道則不然，<small>與天地合德，乃能包之，如天之道，如人之量，則各有其身，不得相均，如惟無身無私乎，自然然後乃能與天地合德。</small>損不足以奉有餘，孰能有餘以奉天下？唯有道者，是以聖人為而不恃，功成而不處，其不欲見賢。<small>言唯能處盈而全虛，損有以補無，和光同塵，蕩而均者，唯其道也，是以聖人不欲示其賢以均天下。</small>

### 七八 {#78}

天下莫柔弱於水，而攻堅強者莫之能勝，其無以易之，<small>以，用也，其，謂水也，言用水之柔弱，無物可以易之也。</small>弱之勝強，柔之勝剛，天下莫不知莫能行，是以聖人云，受國之垢，是謂社稷主，受國不祥，是為天下王，正言若反。

### 七九 {#79}

和大怨，必有餘怨，<small>不明理其契，以致大怨已至，而德和之，其傷不復，故有餘怨也。</small>安可以為善？是以聖人執左契，<small>左契，防怨之所由生也。</small>而不責於人，有德司契，<small>有德之人念思其契，不念怨生而後責於人也。</small>無德司徹，<small>徹，司人之過也。</small>天道無親，常與善人。

### 八〇 {#80}

小國寡民，<small>國既小，民又寡，尚可使反古，況國大民眾乎？故舉小國而言也。</small>使有什伯之器而不用，<small>言使民雖有什伯之器而無所用，何患不足也。</small>使民重死而不遠徙，<small>使民不用，惟身是寶，不貪貨賂，故各安其居，重死而不遠徙也。</small>雖有舟輿，無所乘之，雖有甲兵，無所陳之，使人復結繩而用之，甘其食，美其服，安其居，樂其俗，鄰國相望，雞犬之聲相聞，民至老死不相往來。<small>無所欲求。</small>

### 八一 {#81}

信言不美，<small>實在質也。</small>美言不信，<small>本在樸也。</small>善者不辯，辯者不善，知者不博，<small>極在一也。</small>博者不知，聖人不積，<small>無私自有，唯善是與，任物而已。</small>既以為人己愈有，<small>物所尊也。</small>既以與人己愈多，<small>物所歸也。</small>天之道，利而不害，<small>動常生成之也。</small>聖人之道，為而不爭。<small>順天之利不相傷也。</small>