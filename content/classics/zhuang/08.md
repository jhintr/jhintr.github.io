---
title: "駢拇第八"
date: 2019-08-26T08:13:09+08:00
draft: false
weight: 108
---



駢拇枝指，出乎性哉，而侈於德，附贅縣疣，出乎形哉，而侈於性，多方乎仁義而用之者，列於五藏哉，而非道德之正也。是故駢於足者，連無用之肉也，枝於手者，樹無用之指也，多方駢枝於五藏之情者，淫僻於仁義之行，而多方於聰明之用也。是故駢於明者，亂五色，淫文章，青黃黼黻之煌煌非乎？而離朱是已。多於聰者，亂五聲，淫六律，金石絲竹黃鍾大呂之聲非乎？而師曠是已。枝於仁者，擢德塞性，以收名聲，使天下簧鼓以奉不及之法非乎？而曾史是已。駢於辯者，纍瓦結繩，竄句遊心於堅白同異之間，而敝跬譽無用之言非乎？而楊墨是已。故此皆多駢旁枝之道，非天下之至正也。彼至正者，不失其性命之情，故合者不為駢，而枝者不為跂，長者不為有餘，短者不為不足，是故鳧脛雖短，續之則憂，鶴脛雖長，斷之則悲，故性長非所斷，性短非所續，無所去憂也。

> - **駢**並也。**淫僻**本又作辟。**離朱**孟子作離婁。**曾史**曾參史鰌也，曾參行仁，史鰌行義。**敝跬**本亦作蹩，分外用力之貌。<u>鍾泰曰</u>**青黃**即玄黃，古者玄衣而黃裳。**敝跬**猶下篇之蹩躠，言其勞於形也。<u>案</u>如首句所言，則由德而有性而有形。



意仁義其非人情乎？彼仁人何其多憂也？且夫駢於拇者，決之則泣，枝於手者，齕之則啼，二者或有餘於數，或不足於數，其於憂一也。今世之仁人，蒿目而憂世之患，不仁之人，決性命之情而饕貴富，故意仁義其非人情乎？自三代以下者，天下何其囂囂也。

> - **齕**李音紇，齒斷也。<u>鍾泰曰</u>**蒿目**猶云蓬心。**囂囂**言議論之多也。



且夫待鉤繩規矩而正者，是削其性者也，待繩約膠漆而固者，是侵其德者也，屈折禮樂，呴俞仁義，以慰天下之心者，此失其常然也。天下有常然，常然者，曲者不以鉤，直者不以繩，圓者不以規，方者不以矩，附離不以膠漆，約束不以纆索，故天下誘然皆生，而不知其所以生，同焉皆得，而不知其所以得，故古今不二，不可虧也，則仁義又奚連連如膠漆纆索，而遊乎道德之間為哉，使天下惑也！夫小惑易方，大惑易性，何以知其然邪？自虞氏招仁義以撓天下也，天下莫不奔命於仁義，是非以仁義易其性與？

> - **纆**音墨。**撓**亂也。<u>鍾泰曰</u>**屈折**其肢體以為禮樂，**呴俞**於辭氣以為仁義也。**鉤**半規也。**纆**索之三合者。**招**音翹，舉也。此一段文字，即孟子「由仁義行，非行仁義」之意。



故嘗試論之，自三代以下者，天下莫不以物易其性矣。小人則以身殉利，士則以身殉名，大夫則以身殉家，聖人則以身殉天下，故此數子者，事業不同，名聲異號，其於傷性以身為殉一也。臧與穀，二人相與牧羊而俱亡其羊，問臧奚事，則挾筴讀書，問穀奚事，則博塞以遊，二人者事業不同，其於亡羊均也。伯夷死名於首陽之下，盜跖死利於東陵之上，二人者所死不同，其於殘生傷性均也。奚必伯夷之是而盜跖之非乎？天下盡殉也，彼其所殉仁義也，則俗謂之君子，其所殉貨財也，則俗謂之小人，其殉一也，則有君子焉，有小人焉，若其殘生損性，則盜跖亦伯夷已，又惡取君子小人於其間哉？

> - 殺生從之曰**殉**。**筴**字又作策，竹簡也，古以為書，長二尺四寸。



且夫屬其性乎仁義者，雖通如曾史，非吾所謂臧也，屬其性於五味，雖通如俞兒，非吾所謂臧也，屬其性乎五聲，雖通如師曠，非吾所謂聰也，屬其性乎五色，雖通如離朱，非吾所謂明也。吾所謂臧者，非仁義之謂也，臧於其德而已矣，吾所謂臧者，非所謂仁義之謂也，任其性命之情而已矣，吾所謂聰者，非謂其聞彼也，自聞而已矣，吾所謂明者，非謂其見彼也，自見而已矣。夫不自見而見彼，不自得而得彼者，是得人之得而不自得其得者也，適人之適而不自適其適者也。夫適人之適而不自適其適，雖盜跖與伯夷，是同為淫僻也。余愧乎道德，是以上不敢為仁義之操，而下不敢為淫僻之行也。

> - **屬**徐音燭，係屬也，著也。<u>鍾泰曰</u>莊書最重在一游字，有所屬即不能游。不為仁義之操、淫僻之行，亦反之中庸而已矣。