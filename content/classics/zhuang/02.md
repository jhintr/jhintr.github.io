---
title: "齊物論第二"
date: 2019-12-09T10:29:30+08:00
draft: false
weight: 102
---



南郭子綦隱机而坐，仰天而噓，荅焉似喪其耦，顏成子游立侍乎前，曰：「何居乎？形固可使如槁木，而心固可使如死灰乎？今之隱机者，非昔之隱机者也。」子綦曰：「偃，不亦善乎，而問之也！今者吾喪我，汝知之乎？女聞人籟而未聞地籟，女聞地籟而未聞天籟夫！」子游曰：「敢問其方。」子綦曰：「夫大塊噫氣，其名為風，是唯無作，作則萬竅怒呺，而獨不聞之翏翏乎？山林之畏佳，大木百圍之竅穴，似鼻、似口、似耳，似枅、似圈、似臼，似洼者、似污者，激者、謞者，叱者、吸者，叫者、譹者，宎者、咬者，前者唱于而隨者唱喁，泠風則小和，飄風則大和，厲風濟則眾竅為虛，而獨不見之調調、之刀刀乎？」子游曰：「地籟則眾竅是已，人籟則比竹是已，敢問天籟。」子綦曰：「夫吹萬不同，而使其自已也，咸其自取，怒者其誰邪？」

> - **綦**音其。**隱**馮也。**籟**簫也。**翏翏**長風聲也。**似枅**音鷄。**謞**音孝。**于喁**聲之相和也。**濟**止也。**調調刀刀**皆動搖貌。**自已**止也，使各得其性而止。<u>鍾泰曰</u>**齊物論**者，齊物之不齊，齊論之不齊也。**顏成**如廣成子、伯成子高，當是複姓也。**畏佳**同㟪崔。**似鼻**以下舉竅穴之形，**激者**以下寫眾竅之聲。風濟聲息，故不曰**獨不聞**而曰**獨不見**。<u>案</u>自已似可讀作自以，即以自也。天籟即怒者，未始與物相接者也。



大知閑閑，小知閒閒，大言炎炎，小言詹詹，其寐也魂交，其覺也形開，與接為搆，日以心鬬，縵者，窖者，密者，小恐惴惴，大恐縵縵，其發若機括，其司是非之謂也，其留如詛盟，其守勝之謂也，其殺若秋冬，以言其日消也，其溺之所為之，不可使復之也，其厭也如緘，以言其老洫也，近死之心，莫使復陽也，喜怒哀樂，慮嘆變慹，姚佚啟態，樂出虛，蒸成菌，日夜相代乎前，而莫知其所萌，已乎已乎！旦暮得此，其所由以生乎！

> - **大知**音智。**閑閑**廣博貌，**閒閒**有所閒別也。**炎炎**美盛貌，**詹詹**小辯之貌。**慹**不動貌。<u>鍾泰曰</u>自「其寐也魂交」以下皆就知言，至「夫言非吹也」方及於言，知與言，物論之權輿也。**其厭**如大學「見君子而後厭然」之厭，同孟子「閹然媚於世也者」之閹，閉藏也。**洫**敗也。「喜怒」以下十二字，並兩兩相對。**姚**輕捷也，**佚**者安佚。**啟**通達也，**態**有故為意。<u>案</u>此段敘述知與言之種種，猶述地籟也，末句仍追問知與言之所萌，如問怒者其誰邪？



非彼無我，非我無所取，是亦近矣，而不知其所為使，若有真宰，而特不得其眹，可行己信，而不見其形，有情而無形。百骸、九竅、六藏，賅而存焉，吾誰與為親？汝皆說之乎？其有私焉？如是皆有為臣妾乎？其臣妾不足以相治乎？其遞相為君臣乎？其有真君存焉？如求得其情與不得，無益損乎其真。一受其成形，不忘以待盡，與物相刃相靡，其行盡如馳，而莫之能止，不亦悲乎！終身役役而不見其成功，苶然疲役而不知其所歸，可不哀邪！人謂之不死，奚益？其形化，其心與之然，可不謂大哀乎？人之生也，固若是芒乎？其我獨芒，而人亦有不芒者乎？夫隨其成心而師之，誰獨且無師乎？奚必知代而心自取者有之？愚者與有焉，未成乎心而有是非，是今日適越而昔至也，是以無有為有，無有為有，雖有神禹且不能知，吾獨且柰何哉？

> - **眹**兆也。**苶**疲病困之狀。**與有**音豫。<u>鍾泰曰</u>**信**消息也，**情**亦信也。<u>案</u>「其有真君存焉」句以上，遍尋真宰而不得其形。與物相刃相靡，猶大塊噫氣之與大木百圍也。



夫言非吹也，言者有言，其所言者特未定也。果有言邪，其未嘗有言邪？其以為異於鷇音，亦有辯乎，其無辯乎？道惡乎隱而有真偽，言惡乎隱而有是非？道惡乎往而不存，言惡乎存而不可？道隱於小成，言隱於榮華，故有儒墨之是非，以是其所非而非其所是，欲是其所非而非其所是，則莫若以明。物無非彼，物無非是，自彼則不見，自知則知之，故曰彼出於是，是亦因彼。彼是，方生之說也，雖然，方生方死，方死方生，方可方不可，方不可方可，因是因非，因非因是，是以聖人不由，而照之於天，亦因是也。是亦彼也，彼亦是也，彼亦一是非，此亦一是非，果且有彼是乎哉，果且無彼是乎哉？彼是莫得其偶，謂之道樞，樞始得其環中，以應無窮，是亦一無窮，非亦一無窮也，故曰莫若以明。

> - **鷇**苦豆反，鳥子欲出者也。**樞**要也。<u>鍾泰曰</u>**隱**如「隱机而坐」之隱，據也。惠施「物方生方死」之說見天下篇。



以指喻指之非指，不若以非指喻指之非指也，以馬喻馬之非馬，不若以非馬喻馬之非馬也，天地一指也，萬物一馬也，可乎可，不可乎不可，道行之而成，物謂之而然，惡乎然？然於然，惡乎不然？不然於不然，物固有所然，物固有所可，無物不然，無物不可，故為是舉莛與楹，厲與西施，恢恑憰怪，道通為一，其分也成也，其成也毀也，凡物無成與毀，復通為一，唯達者知通為一，為是不用而寓諸庸，庸也者用也，用也者通也，通也者得也，適得而幾矣，因是已，已而不知其然，謂之道，勞神明為一而不知其同也，謂之朝三。何謂朝三？狙公賦芧，曰「朝三而暮四」，眾狙皆怒，曰「然則朝四而暮三」，眾狙皆悅，名實未虧而喜怒為用，亦因是也。是以聖人和之以是非而休乎天均，是之謂兩行。

> - **莛**屋梁也，**楹**屋柱也。**憰**音決。**厲**病癩，惡也。**狙**獼猴。**芧**音序，橡子也。<u>鍾泰曰</u>上節主在說言，此節主在說物。「指非指」所以標能所之殊，「馬非馬」所以見全偏之別，皆公孫龍子之旨。**不用**即前云不由，不由者，不由是非，不用者，不用成毀。



古之人，其知有所至矣，惡乎至？有以為未始有物者，至矣，盡矣，不可以加矣，其次以為有物矣，而未始有封也，其次以為有封焉，而未始有是非也，是非之彰也，道之所以虧也，道之所以虧，愛之所以成。果且有成與虧乎哉，果且無成與虧乎哉？有成與虧，故昭氏之鼓琴也，無成與虧，故昭氏之不鼓琴也，昭文之鼓琴也，師曠之枝策也，惠子之據梧也，三子之知幾乎，皆其盛者也，故載之末年，唯其好之也，以異於彼其好之也，欲以明之彼，非所明而明之，故以堅白之昧終，而其子又以文之綸終，終身無成。若是而可謂成乎？雖我亦成也，若是而不可謂成乎？物與我無成也，是故滑疑之耀，聖人之所圖也，為是不用而寓諸庸，此之謂以明。

> - **枝**柱也，**策**杖，舉杖以擊節。**梧**琴也。**堅白**謂堅石白馬之辯。**滑疑**亂也。<u>鍾泰曰</u>**昭氏**即呂氏春秋之鄭大師文，其鼓琴也，宮起而商止，角起而徵止，是有成虧也，其不鼓琴也，則五音釐然，則是無成虧也。**據梧**即德充符「倚樹而吟，據槁梧而瞑」。**載**事也，**末年**猶言終身也。**圖**鄙也，書大誥「反鄙我周邦」。



今且有言於此，不知其與是類乎，其與是不類乎？類與不類，相與為類，則與彼無以異矣。雖然，請嘗言之，有始也者，有未始有始也者，有未始有夫未始有始也者，有有也者，有無也者，有未始有無也者，有未始有夫未始有無也者，俄而有無矣，而未知有無之果孰有孰無也，今我則已有謂矣，而未知吾所謂之其果有謂乎，其果無謂乎？天下莫大於秋豪之末而大山為小，莫壽乎殤子而彭祖為夭，天地與我並生而萬物與我為一，既已為一矣，且得有言乎？既已謂之一矣，且得無言乎？一與言為二，二與一為三，自此以往，巧曆不能得，而況其凡乎？故自無適有以至於三，而況自有適有乎？無適焉，因是已。



夫道未始有封，言未始有常，為是而有畛也，請言其畛，有左有右，有倫有義，有分有辯，有競有爭，此之謂八德，六合之外，聖人存而不論，六合之內，聖人論而不議，春秋經世先王之志，聖人議而不辯，故分也者，有不分也，辯也者，有不辯也，曰何也？聖人懷之，眾人辯之，以相示也，故曰辯也者有不見也。夫大道不稱，大辯不言，大仁不仁，大廉不嗛，大勇不忮，道昭而不道，言辯而不及，仁常而不成，廉清而不信，勇忮而不成，五者园而幾向方矣，故知止其所不知，至矣。孰知不言之辯、不道之道？若有能知，此之謂天府，注焉而不滿，酌焉而不竭，而不知其所由來，此之謂葆光。

> - **畛**謂封域畛陌也。**嗛**音謙。**忮**害也。**园**音刓。<u>鍾泰曰</u>仁常而不**成**按郭注作周。**园**按崔譔作刓，殘缺也，**方**謂方術也。以其不偏言，則曰天均，以其無盡言，則曰**天府**。**葆**保也，滑疑之耀，不明而明，葆光則明而不明。



故昔者堯問於舜曰：「我欲伐宗膾胥敖，南面而不釋然，其故何也？」舜曰：「夫三子者，猶存乎蓬艾之間，若不釋然，何哉？昔者十日並出，萬物皆照，而況德之進乎日者乎！」



齧缺問乎王倪曰：「子知物之所同是乎？」曰：「吾惡乎知之！」「子知子之所不知邪？」曰：「吾惡乎知之！」「然則物無知邪？」曰：「吾惡乎知之！雖然，嘗試言之，庸詎知吾所謂知之非不知邪，庸詎知吾所謂不知之非知邪？且吾嘗試問乎女，民溼寢則腰疾偏死，鰌然乎哉？木處則惴慄恂懼，猨猴然乎哉？三者孰知正處？民食芻豢，麋鹿食薦，蝍蛆甘帶，鴟鴉耆鼠，四者孰知正味？猨，猵狙以為雌，麋與鹿交，鰌與魚遊，毛嬙麗姬，人之所美也，魚見之深入，鳥見之高飛，麋鹿見之決驟，四者孰知天下之正色哉？自我觀之，仁義之端，是非之塗，樊然殽亂，吾惡能知其辯！」齧缺曰：「子不知利害，則至人固不知利害乎？」王倪曰：「至人神矣！大澤焚而不能熱，河漢沍而不能寒，疾雷破山、飄風振海而不能驚，若然者，乘雲氣，騎日月，而遊乎四海之外，死生無變於己，而況利害之端乎？」

> - **庸詎**猶言何用也。**鰌**音秋。牛羊曰**芻**，犬豕曰**豢**。**麋**音眉，**薦**美草也。**蝍且**蜈公也，**帶**小蛇也。**猵**篇面反，猵狙以猨為雌也。<u>鍾泰曰</u>**蝍蛆**蟋蟀，俗亦曰促織，皆聲之轉也，**帶**同螮，一作蚳，蟻子。



瞿鵲子問乎長梧子曰：「吾聞諸夫子『聖人不從事於務，不就利，不違害，不喜求，不緣道，無謂有謂，有謂無謂，而遊乎塵垢之外』，夫子以為孟浪之言，而我以為妙道之行也，吾子以為奚若？」長梧子曰：「是黃帝之所聽熒也，而丘也何足以知之？且女亦大早計，見卵而求時夜，見彈而求鴞炙。予嘗為女妄言之，女亦妄聽之，奚旁日月，挾宇宙？為其脗合，置其滑湣，以隸相尊，眾人役役，聖人愚芚，參萬歲而一成純，萬物盡然，而以是相蘊。予惡乎知說生之非惑邪，予惡乎知惡死之非弱喪而不知歸者邪？麗之姬，艾封人之子也，晉國之始得之也，涕泣沾襟，及其至於王所，與王同筐牀，食芻豢，而後悔其泣也。予惡乎知夫死者不悔其始之蘄生乎？夢飲酒者，旦而哭泣，夢哭泣者，旦而田獵，方其夢也，不知其夢也，夢之中又占其夢焉，覺而後知其夢也，且有大覺而後知此其大夢也，而愚者自以為覺，竊竊然知之，君乎牧乎，固哉！丘也與女皆夢也，予謂女夢亦夢也，是其言也，其名為弔詭，萬世之後而一遇大聖知其解者，是旦暮遇之也。

> - **孟浪**，鄙野之語，猶莫絡，不委細之意，一作摹略，總括之詞，皆一聲之轉也。**聽熒**疑惑也。**時夜**司夜，謂雞也。**滑**古沒反，亂也，**湣**音昏，向云滑湣，未定之謂。**芚**徒奔反，渾沌不分察也。**竊竊**猶察察也。**弔**至也，**詭**異也。<u>鍾泰曰</u>**孟浪**與「大而無當，往而不返」一意。**奚**為何，亦為何不，猶曷為何，亦為何不也。**為其脗合**用其齊也，**置其滑湣**捨其不齊也，**眾人役役**役於知也，**聖人愚芚**藏於愚也。**固哉**即意必固我之固，正游之反，非固陋之謂。



既使我與若辯矣，若勝我，我不若勝，若果是也，我果非也邪？我勝若，若不吾勝，我果是也，而果非也邪？其或是邪，其或非也邪？其俱是也，其俱非也邪？我與若不能相知也，則人固受其黮闇，吾誰使正之？使同乎若者正之？既與若同矣，惡能正之？使同乎我者正之？既同乎我矣，惡能正之？使異乎我與若者正之？既異乎我與若矣，惡能正之？使同乎我與若者正之？既同乎我與若矣，惡能正之？然則我與若與人俱不能相知也，而待彼也邪？何謂和之以天倪？曰是不是，然不然，是若果是也，則是之異乎不是也亦無辯，然若果然也，則然之異乎不然也亦無辯，化聲之相待，若其不相待，和之以天倪，因之以曼衍，所以窮年也，忘年忘義，振於無竟，故寓諸無竟。」

> - **黮闇**貪闇反，不明貌。**天倪**分也，際也，倪音近研，班固曰天研。**曼衍**無極也。<u>鍾泰曰</u>**振**如孟子「金聲而玉振之也」之振，猶收也。



罔兩問景曰：「曩子行，今子止，曩子坐，今子起，何其無特操與？」景曰：「吾有待而然者邪？吾所待又有待而然者邪？吾待蛇跗蜩翼邪？惡識所以然，惡識所以不然？」

> - **罔浪**景外重陰也。<u>鍾泰曰</u>景外別一景，故曰**兩**。



昔者莊周夢為胡蝶，栩栩然胡蝶也，自喻適志與，不知周也，俄然覺，則蘧蘧然周也。不知周之夢為胡蝶與，胡蝶之夢為周與？周與胡蝶則必有分矣，此之謂物化。

> - **蘧蘧**音渠，有形貌。<u>鍾泰曰</u>**物化**者，喪我之功之所致也，以無我為樞，而以物化為環，應之以所以能無窮也，無我故不拒物，物化故不失我。