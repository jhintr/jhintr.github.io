---
title: "汪中"
subtitle: ""
date: 2024-02-07T09:30:21+08:00
lastmod: 2024-02-07T09:30:21+08:00
draft: false
brewing: true
weight: 706
---


汪中，字容甫。先世居歙之古唐里，曾祖鎬京始遷揚州，遂為江都人。父一元，邑增生。君生七歲而孤，家夙貧，母鄒緝屨以繼饔飱，冬夜藉薪而臥，旦供爨給以養親。力不能就外傅讀，母氏授以小學、四子書。及長，鬻書於市，與書賈處，得借閱經史百家，於是博綜典籍，諳究儒墨，經耳無遺，觸目成誦，遂為通人焉。

年二十，李侍郎因培督學江蘇，試射雁賦第一，入學為附生。時杭太史世駿主安定書院，見君製述，深加禮異，所作詩文必屬君視草。君僑寓真州，沈按察廷芳主樂儀講席，聞君議論，歎曰「吾弗逮也」。年三十，客游於外，代州馮觀察廷丞、同郡沈太守業富、朱學使笥河先生皆招至幕中，禮為上客。同時，鄭贊善虎文、王侍郎蘭泉先生、錢少詹竹汀、盧學士紹弓並為延譽。然母老家貧，中年乏嗣，戚戚少歡，歎世人之不知，悼賦命之不偶，著弔黃祖文、狐父之盜頌，以寫懷自傷，而俗子以為譏刺當世矣。

乾隆四十二年丁酉，謝侍郎墉督學江蘇，選拔貢生，每試，別置一榜，署名諸生前，謂所取士曰：「若能受學於容甫，學當益進也。」又曰：「予之先容甫，以爵也，以學，則北面事之矣。」容甫以勞心故，病怔忡，聞更鼓雞犬聲，心怦怦動，夜不成寐，是以不與朝考，絕意仕進。

乾隆五十一年丙午，朱文正以侍郎典試江南，思得君為選首，不知君不與試也。君感知遇之恩，上書侍郎請執弟子禮。侍郎旋奉命督學浙江，君往謁時，為述揚州割據之跡、死節之人，作廣陵對三千餘言，博徵載籍，貫串史事，天地閒有數之文也。文多不載。後畢尚書沅開府湖北，君往投之，命作琴臺銘，甫脫稿，好事者爭寫傳誦，其文章為人所重如此。

君治經宗漢學，謂國朝諸儒崛起，接二千餘年沈淪之緒，通儒如顧寧人、閻百詩、梅定九、胡胐明、惠定宇、戴東原，皆繼往開來者。亭林始闓其端，河洛圖書至胡氏而絀，中西推步至梅氏而精，力攻古文者，閻氏也，專治漢易者，惠氏也，及東原出而集大成焉，擬作六儒頌，未成。好金石碑版，嘗從射陽湖項氏墓得漢石闕孔子見老子畫像，因署其堂曰問禮。

君性情伉直，不信釋老、陰陽、神怪之說，又不喜宋儒性命之學，朱子之外，有舉其名者，必痛詆之。每謂人曰：「周禮天神、地示、人鬼，今合而為一，如文昌，天神也，東嶽，地示也，先聖先師，人鬼也，天神地示，世俗必求其人以實之，豈不大愚乎？」且言世多淫祀，尤為惑人心、害政事，見人邀福祠禱者，輒罵不休，聆者掩耳疾走，而君益自喜。

於時流不輕許可，有盛名於世者，必肆譏彈，人或規之，則曰：「吾所罵者，皆非不知古今者，惟恐莠亂苗爾，若方苞、袁枚輩，豈屑屑罵之哉？」然錢少詹事竹汀、程教授易疇、王觀察懷祖、孔檢討眾仲、劉訓導端臨、李進士孝臣諸君子，或以師事之，或以友事之，終身稱道弗衰焉。事母至孝，家無儋石儲，而參朮之進、滫瀡之奉，嘗稱貸以供，母疾篤，侍疾晝夜不寢，滌牏之事，不任僕婢，無愁苦之容，有孺子之慕。吁！可謂孝矣！生平篤師友之誼，一飯之恩，終身不忘也。

君中年輯三代學制及文字、訓詁、制度、名物有係於學者，分別部居，為述學一書，屬稿未成，後乃以撰著之文分為述學內、外篇刊行之。又採揚州故實，始春秋，至楊吳，作廣陵通典，藏於家。

君一生坎軻不遇，至晚年，有鹺使全德耳其名，延君鑒別書畫，為君謀生計，藉此稍能自給，而鹺使素不以學問名。嗟夫！當世士大夫自命宏獎風流者，皆重君之學而不能周其困乏，於以知世之好真龍者鮮矣。

乾隆五十九年，因校勘文宗閣四庫全書，往浙江借書讎對，卒於西湖之葛嶺園僧舍，盧學士抱經、鮑丈以文、梁君玉繩經紀其喪以歸，卒年五十一。子喜孫，字孟慈，嘉慶丁卯科舉人，能讀父書，長於考據，傳其學。

藩弱冠時，即與君定交，日相過從。嘗謂藩曰：「予於學無所不窺，而獨不能明九章之術，近日患怔忡，一搆思則君火動而頭目暈眩矣，子年富力強，何不為此絕學？」以梅氏書見贈。藩知志位布策，皆君之教也。君少喜為詩，不為徘徊光景之作，尤善屬文，土苴韓歐，以漢魏六朝為則，藩最重君文，酷愛其自序一首，今錄於左。

文曰：

> 昔劉孝標自序生平，以為比跡敬通，三同四異，後世誦其言而悲之。嘗綜平原之遺軌，喻我生之靡樂，異同之故，猶可言焉。夫亮節慷慨，率性而行，博極群書，文藻秀出，斯惟天至，非由人力，雖情符曩哲，未足多矜。余玄髮未艾，野性難馴，麋鹿同遊，不嫌擯斥，商瞿生子，一經可遺，凡此四科，無勞舉例。

> 孝標嬰年失恃，藐是流離，托足沙門，栖尋劉寶，余幼罹窮罰，多能鄙事，賃舂牧豕，一飽無時，此一同也。孝標悍妻在室，家道轗軻，余受詐興公，勃谿累歲，里煩言於乞火，家搆衅於蒸梨，蹀躞東西，終成溝水，此二同也。孝標自少至長，戚戚無懽，余久歷艱屯，生人道盡，春朝秋夕，登山臨水，極目傷心，非悲則恨，此三同也。孝標夙攖羸疾，慮損天年，余藥裹關心，負薪永曠，鰥魚嗟其不瞑，桐枝惟餘半生，鬼伯在門，四序非我，此四同也。

> 孝標生自將家，期功以上，參朝列者十有餘人，兄典方州，餘光在壁，余衰宗零替，顧景無儔，白屋藜羹，饋而不祭，此一異也。孝標倦遊梁楚，兩事英王，作賦章華之宮，置酒睢陽之苑，白璧黃金，尊為上客，雖車耳未生，而長裾屢曳，余簪筆傭書，倡優同畜，百里之長，再命之士，苞苴禮絕，問訊不通，此二異也。孝標高蹈東陽，端居遺世，鴻冥蟬蛻，物外天全，余卑棲塵俗，降志辱身，乞食餓鴟之餘，寄命東陵之上，生重義輕，望實交隕，此三異也。孝標身淪道顯，籍甚當時，高齋學士之選，安成類苑之編，國門可縣，都人爭寫，余著書五車，數窮覆瓿，長卿恨不同時，子雲見知後世，昔聞其語，今無其事，此四異也。孝標履道貞吉，不干世議，余天讒司命，赤口燒城，笑齒嗁顏，盡成辠狀，跬步才蹈，荊棘已生，此五異也。

> 嗟夫！敬通窮矣，孝標比之，則加酷焉，余於孝標，抑又不逮，是知九淵之下尚有天衢，秋荼之甘或云如薺，我辰安在，實命不同，勞者自歌，非求傾聽，目瞑意倦，聊復書之。

藩自遭家難後，十口之家，無一金之產，跡類浮屠，缽盂求食，睥睨紈袴，儒冠誤身，門衰祚薄，養姪為兒，耳熱酒酣，長歌當哭。嗟乎！劉子之遇酷於敬通，容甫之阨甚於孝標，以藩較之，豈知九淵之下尚有重泉，食荼之甘勝於嘗膽者哉！