---
title: "朱笥河先生"
subtitle: ""
date: 2024-02-07T09:29:02+08:00
lastmod: 2024-02-07T09:29:02+08:00
draft: false
brewing: true
weight: 402
---


先生諱筠，字竹君，一字美叔，號笥河。其先家浙之蕭山，曾祖必名始居京師，遂為大興人。祖登俊，湖南長陽、四川珙縣知縣，後官中書科中書。父文炳，大興諸生，官陝西盩厔縣知縣。

先生年十三，通七經。十五，作詩文，才氣浩瀚，老宿見之咋舌。與弟文正公珪讀書，同臥起，手鈔默誦，雞鳴不已。弟兄同入泮宮，學使呂熾試以鵬翼搏風歌，奇其才，為之延譽。京兆尹武進蔣炳邀劉文定公綸、程文恭公景伊、錢文敏公維城、莊侍郎存與及其弟學士培因，設筵招先生及文正公飲，試以崑田雙玉歌，詩成，諸公歎賞不絕，於是京師有競爽之目。

年二十五，乾隆癸酉，中式舉人。明年，成進士，選庶吉士。丁丑，散館，授編修，充方略館纂修官。辛巳，充會試同考官，旋丁外艱，哀毀骨立。先生本無宦情，服闋後，欲徧游天下名山，已乞假矣，上召見文正，詢家事曰：「編修無定額，汝兄當補官，不似汝需缺也。」文正告之翰林院，取假呈歸，曰：「兄實無疾，恐上再詰問，不敢欺罔，強為弟起。」先生不答，既而囅然曰：「汝敗我清興矣。」是年，授贊善。明年，大考翰詹，御試二等，擢翰林院侍讀學士，充日講起居注官，戊子科順天鄉試同考官。三十四年，欽派協辦內閣學士批本事，充己丑會試同考官。庚寅，奉命為福建鄉試正考官，充辛卯會試同考官。是秋，奉命視學安徽，以古學教士子，重刻許氏說文解字而為之敘。

敘曰：

> 漢汝南召陵許君慎，范蔚宗儒林傳不詳，惟曰「五經無雙許叔重，為郡功曹，舉孝廉，再遷除洨長，卒於家，作說文解字十四篇」。本書召陵萬歲里公乘許沖上書言：

> > 先帝詔侍中騎都尉賈逵修理舊文，臣父故太尉南閣祭酒慎本從逵受古學，博問通人，考之於逵，作說文解字凡十五卷。慎前以詔書校書東觀，教小黃門孟生李熹等，以文字未定，未奏上，今病，遣臣齎詣闕。建光元年九月己亥朔二十日戊午上。

> 徐鍇曰「建光元年，安帝之十五年，歲在辛酉也」。按賈逵傳，

> > 肅宗建初元年，詔逵入講北宮白虎觀、南宮雲臺，八年，詔諸儒各選高才生授左傳、穀梁、春秋、古文尚書、毛詩，皆拜逵所選弟子及門生為千乘王國郎，朝夕受業黃門署。

> 據此，知許君校書東觀、教小黃門等，當在章帝之建初八年，歲在癸未也。本書許君自敘言「粵在永元困敦之年，孟陬之月，朔日甲申，次列微辭」，徐鍇曰「和帝永元十二年，歲在庚子也」。按逵傳，

> > 逵以永元八年自左中郎將復為侍中騎都尉，內備帷幄，兼領祕書近署。

> 據此，知許君本從逵受學，其考之於逵作此事，正當逵為侍中之後四年。其後二十一年，當安帝之建光元年，歲在辛酉，君病在家，書成，乃令子沖上之也。其始末略可考見如此。

> 夫許君之為書也，一曰世人詭更正文，鄉壁虛造不可知之書，一曰諸生競說字解經，諠稱秦之隸書為倉頡時書，一曰廷尉說律，至以字斷法，皆不合孔氏古文，謬於史籀，恐巧說衰辭使學者疑，於是依據宣王太史籀大篆十五篇、丞相李斯倉頡篇、中車府令趙高爰歷篇、太史令胡母敬博學篇、黃門侍郎揚雄訓纂篇諸書，又襍採孔子、楚莊王、左氏、韓非、淮南子、司馬相如、董仲舒、京房、衛宏數十家之說，然後成之。又曰「必遵舊文而不穿鑿」，又曰「非其不知而不問」，蓋其發揮六書之指，使百世之下猶可以窺見三古制作之意者，固若日月之麗天、江河之由地。其或文奧言微，不盡可解，亦必明者之有所述，師者之有所授，後學小生區聞陬見，不得而妄議已。

> 易曰「書不盡言，言不盡意」，陳其大要，約有四端。一曰部分之屬而不可亂。敘曰「其建首也，立一為端，據形聯系，引而申之，以究萬原，畢終於亥」，是以徐鍇作繫傳，有部敘二卷，本易敘卦傳，為之推原偏旁所以相次之故，使五百四十部一字不紊。今起東既疑韻書，而比類又從字體，便於檢討，實昧形聲，自李燾之五音韻譜作，而部分紛然，自亂其例矣。

> 一曰字體之精而不可易。夫篆本異文而今同一首者，奉、奏、春、秦、泰是也，篆本同文而今異所从者，從從、徒徒是也。賊之「从戈、則聲」而改从戎，賴之「从貝、剌聲」而改从負，半譌也，䑞之為舜、壺之為壺、曲之為曲、爵之為爵，全譌也。以气化之气當乞，而氣牽之氣遂當气，於是有俗餼字，以萎飼之萎當萎，而饑餧之餧當萎，於是有俗餒字，此因一字以譌數字者也。匈已从勹而又从肉，州已从川而又从水，既重其類，堙从土而又土，蜀从虫而加虫，又重其从，此並二字以譌一字者也。从者失从，滋者不滋，自隸一變之楷再變之，而字體莫之辨識矣。

> 一曰音聲之原可以知。䢉之从䢅、囱聲，玉篇囱窗同，考工記匠人「四旁兩夾窗」，窗一音悤，徐鍇以為當从凶乃得聲，非也。移之从禾、多聲，古音弋多反，楚辭「夫聖人者不凝滯於物，而能與世推移，舉世皆濁，何不淈其泥而揚其波」，徐鍇以為多與移聲不相近，非也。能之足似鹿，从肉、乙聲，古音奴來、奴代反，詩「其湛曰樂，各奏爾能，賓載手仇，室人入又，酌彼康爵，以奏爾時」，徐鉉等以為乙非聲，疑象形，非也。摘之从手、啻聲，陟革反，去聲則陟寘反，啻與啇同文，摘與適同聲，詩「勿予禍適，稼穡匪懈」，徐鉉等以為當从適省乃得聲，非也。此音聲之可據者也。

> 一曰訓詁之遺可以補。易「其牛觢」，觢，一角仰也，爾雅「皆踊觢」，郭注「今豎角牛也」。書「西伯既戡黎」，戡从戈、今聲，殺也，不當作戡，戡，剌也。詩「深則砅」，砅从水、从石，履石渡水也，「在彼淇厲」，蒙梁而言，亦此訓也。「得此戚施」，戚亦為鼀，鼀施，詹諸。「縞衣綼巾」，綼从糸、卑聲，未嫁女所服，處子也。周禮「垗五帝於四郊」，垗，畔也，為四畤界，祭其中也。春秋傳「修涂梁溠」，溠，荊州浸也，職方氏「豫州，其浸波溠」，鄭注春秋傳曰「楚子除道梁溠」，則溠宜屬荊州，在此非也。「闕䂬之甲」，䂬，水邊石也。論語「小人窮斯㜮矣」，㜮从女、監聲，過差也。孟子「呭呭猶沓沓」，呭呭，多言也，沓沓，語多沓沓也，所謂「言則非先王之道」也。爾雅「西至汃國，謂四極」，汃从水、入聲，西極之水也，廣韻「汃，府巾切，西方極遠之國，又普八切，西極水名也」，不當作邠，邠，周大王國也。此訓詁之可據者也。

> 部以屬之，體以別之，音以審之，訓以絜之，文字之事加諸蔑矣。後之非毀許君者，或摘其一文，或泥其一說，歷代以來，不量與撼，要無足論，惟近日顧氏炎武修紹絕業，學者所宗，而於是書亦有不盡然之言，竊恐瞽說附聲，信近疑遠，是不可以不辨。今如所舉「秦」从禾，以地宜禾，「宋」从木為居，「薛」从辛為辠，「威」為姑，「也」為女陰，「殹」為擊聲，「困」為故廬，「暜」為日無色，「貉」之言惡，「犬」之字如畫狗，「有」曰不宜有，「褏」為解衣耕，「弔」為人持弓會敺禽，「辱」為失耕時，「臾」為束縛捽抴，「罰」為持刀罵詈，「勞」為火燒門，「宰」為辠人在屋下執事，「冥」為十六日月始虧，「刑」為刀守井，凡此諸說，皆始造文字，取用有故，必非許君之所創作。書契代遠，難以強說，復不當刪，是以觀象闕文之訓明著於敘，豈得以勦說穿鑿，橫暴先儒乎？至若江別氾洍，舄殊掔已，逑救各引，載旆為坺，當時孔壁古文未亡，齊魯韓三家之詩具在，眾音雜陳，殊形備視，豈容廢百舉一，去都即鄙耶！

又言：

> 別指一字，以鎦當劉，以絻當由，以絻當免，此說亦非。按本書之例，从某者有其部也，某聲者有其字也。瀏之从水、劉聲，紬之从絲、由聲，勉之从力、免聲，具著於篇，乃知書闕有閒，傳寫者之過，謂別指一字以當之者謬矣。記曰「今人與居，古人與稽」，「居」不當為法古乎？易曰「是興神物，以前民用」，「用」不當為卜中乎？費誓之「費」改為「粊」，訓為惡米，按陸德明經典釋文曾子問注作「粊誓」，粊音祕，鄭君說也。「童」為男有辠，按易「喪其童僕」作童，至「僮」之字，國語「使童子備官而未之聞」，韋昭注「僮，僮蒙不達也」，史記樂書「使僮男僮女七十人俱歌」，本書敘「尉律，學僮十七已上」亦同，當知僮子之僮从人，辠人為奴者正作童也。訓參為商星，乃連大書讀，「參商，星也」，即如水部河水出焞煌塞外，泑澤在昆侖下之例，明參與商同為星，非參商亦不知也。其引齊之郭氏及樂浪事，古人往往隨事博徵，不拘拘一說也。至援莽傳及讖記以「劉」之字為「丣金刀」，謂許君脫其文，按劉之字从刀、从金、丣聲，丣，古酉，丣非戼也，讖記不可以正六書。後漢書光武紀論「王莽以錢文有金刀，改為貨泉，或以貨泉字為白水真人」，於篆「貨」或近真人，「泉」豈得為白水耶！五行志「獻帝初，僮謠曰：千里草，何青青，十日卜，不得生」，以千里草為董、十日卜為卓，按重字从壬、東聲，非千里草，早字為日在甲上，非十日卜，又可據以為證乎？又援魏太和初公卿奏於文「文武為斌」，古未嘗無斌字，按彬从彡、从林，為文質備，文武之字，經典闕如，不知所从，無以下筆，徐鉉列之俗書是也，又可據魏以疑漢乎？凡顧氏所說，皆不足以為許君病，輒附疏之，用詔學者。

時上詔求遺書，先生上言：

> 伏見皇上稽古右文，勤求墳典，請訪天下遺書以廣藝文之闕，而前明永樂大典中古書有僅存，宜選擇寫入於著錄，又請立校書之官，參考得失，併令各州縣所有鐘鼎碑碣悉拓進呈，俾資甄錄。

奏入，上嘉之，下軍機大臣議行，乃命纂輯四庫全書，於永樂大典中採輯逸書五百餘部，次第刊布，流傳海內，實先生啟之也。又奏請倣漢熹平、唐開成故事，擇儒臣校正十三經文字，勒石太學，奉旨「候朕緩緩酌辦」。其秋，以某生欠考事，部議甚嚴，得旨「朱筠學問尚優，加恩授編修，在四庫全書處行走」。又命總辦「日下舊聞」纂修事。是時，金壇掌院為總裁，又直軍機，凡館書稿本，披覈辨析，苦往復之煩，欲先生就見，而先生執翰林故事，總裁纂修相見於館，無往見禮，先生友某公強先生見之，先生持論侃直，不稍下，金壇憾之，閒為上言朱筠纂修不勤，上曰「命蔣賜棨趣之」，而不之罪焉。己亥八月，特旨命先生督學褔建，至閩，以經學六書訓士，口講指畫，無倦容。有某生為攝令某坐以殺人，鍛煉成獄，發其奸，雪某生冤，閩中士人至今稱道之。任滿回京，卒於家，年五十有二。

先生博聞宏覽，於學無所不通，說經宗漢儒，不取宋元諸家之說，十七史、涑水通鑒諸書，皆考其是非，證其同異，汎濫諸子百家而不為異說所惑，古文以班馬為法而參以韓蘇，詩歌出入唐宋，不名一家，先生之學可謂地負海涵、淵渟嶽峙矣。先生性愛山水，探黃山武夷之勝，峭壁巉巖，不通樵徑，攀藤附葛，必登其巔，題名鐫石而下。性又喜飲，至連舉數十觥不亂，拇戰分曹，雜以諧笑，每酒酣耳熱時，議論天下事，自比李元禮、范孟博，激揚清濁，分別邪正，慷慨激昂，聞者悚然。

屢主文柄，搜羅英俊，如大理寺卿陸錫熊、吏部主事[程晉芳](../07-2/)、禮部郎中[任大椿](../06-4/)，皆所取士也。[戴編修震](../05-3/)、[汪明經中](../07-6/)皆兀傲不群，好雌黃人物，在先生幕中，獨於先生無閒言。陽湖孫觀察星衍為諸生時，以不見先生為恨，屬同邑[洪君稚存](../04-4/)為紹，願遙執弟子禮。天下士仰慕丰采，望風景附有如此。先生提唱風雅，振拔單寒，雖後生小子一善行及詩文之可喜者，為人稱道不絕口，飢者食之，寒者衣之，有廣廈千間之槩，是以天下才人學士從之者如歸市。

所居之室名曰椒花吟舫，亂草不除，雜花滿徑，聚書數萬卷，碑版文字千卷，終年吟嘯其中，足不詣權貴門，惟與好友及門弟子考古講學，釃酒盡醉而已。

藩年十六，即受知於先生，每酒闌燈灺時，嘗謂藩曰：「吾儕當以樂死，功名利鈍何足介意哉！」先生之襟期磊落，蕭然遠矣。

子二，長錫卣，府學生，次錫庚，字少白，乾隆戊申科舉人，候選直隸州，緣事罷官，讀書好古，精於左氏春秋，能世其學。

弟子以通經著者，興化[任大椿](../06-4/)、龍溪李威、陽湖[洪亮吉](../04-4/)、孫星衍、偃師[武億](../04-3/)、全椒吳鼒。

李威，字畏吾，深於六書之學，著有說文解字定本十五卷。戊戌進士，今官廣東廉州府知府。

孫星衍，字伯淵，讀書破萬卷，訓詁、輿地及陰陽五行之學靡不貫串。乾隆丙午舉人，丁未以第二人及第，今官山東糧道。

吳鼒，字山尊，淹通經史，凡學術之異同，論說之是非，一見即能分黑白，辨昭聾也。乾隆壬子舉人，嘉慶己未進士，今官翰林院侍讀學士。

[任君大椿](../06-4/)別見。