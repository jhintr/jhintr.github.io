---
title: "黃宗羲"
subtitle: ""
section: "卷八"
date: 2024-02-07T09:30:54+08:00
lastmod: 2024-02-07T09:30:54+08:00
draft: false
brewing: true
weight: 801
---


黃宗羲，字太沖，餘姚人，忠端公尊素之長子也。生而岐嶷，垂髫讀書，不事舉業，年十四，補博士弟子員。時魏忠賢弄國柄，戕害清流，忠端遭羅織，死詔獄，有覆巢毀卵之虞，宗羲奉養王父及母，以孝聞，讀書畢，夜分伏枕嗚嗚哭，不敢令堂上知也。

思宗即位，攜鐵錐，草疏入京訟冤，至則逆奄已死，有詔卹死奄難者，贈官三品，予祭葬，蔭一子。乃詣闕謝恩，疏請誅曹欽程、李實，蓋忠端削籍，乃欽、程奉奄旨論劾，而李實則成丙寅黨禍之首者也。得旨，刑部作速究問。

崇禎元年五月，會訊許顯純、崔應元，對簿時，出所袖錐錐顯純，流血滿體。顯純自訴為孝定皇后外甥，律有議親之條，請從末減。宗羲謂顯純與逆奄搆難，忠良盡死其手，幾覆宗社，當與謀逆同科，以謀逆論，雖如親王高煦尚不免誅，況后之外親乎？卒論二人斬。

時欽程已入逆案，而李實辨原疏非實所作，乃逆奄取其印信空本填寫，故墨在硃上，又陰致宗羲三千金，求勿質。宗羲即奏稱「李實今日猶能公行賄賂，其辨詞豈足信哉」，於對薄時亦以錐錐之。然丙寅之禍，實由空本填寫，得減死。獄成，偕同難子弟設祭於詔獄中門，哭聲如雷，聞於禁中。思宗歎曰：「忠臣孤子，朕心為之惻然！」

宗羲與吳江周延祚、光山夏承錐牢子葉咨、顏文仲，應時而斃，二人乃斃諸君子於獄中者。思宗憫其忠孝，不之罪也。宗羲在京師，毆應元胸，拔其鬚歸，焚而祭之忠端木主前，乃治葬事。

父冤既白之後，日夕讀書，十三經、二十一史及百家、九流、天文、曆算、道藏、佛藏，靡不究心焉。忠端遺命以蕺山劉忠正公宗周為師，乃從之遊。又約吳越中嚮學者六十餘人共侍講席，力排陶奭齡援儒入釋之邪說。

弟宗炎字晦木，宗會字澤望，並負異才，宗羲親教之，皆成儒者。

崇禎中，復用涓人，逆黨咸冀錄用，而在廷諸臣或薦霍維華、呂純如，或請復涿州冠帶，至陽羨出山，特起馬士英為鳳督，士英以阮大鋮為援，奄黨又熾，即東林中如錢謙益以退閒日久，亦相附和矣。獨南都太學諸生仍持清議，乃以大鋮觀望南中，心生他變，作南都防亂揭文，宜興陳貞慧、寧國沈壽民、貴池吳應箕、蕪湖沈士柱共議署名，東林子弟首推無錫顧文端公之孫杲，被難諸家推宗羲，縉紳則推周儀部鑣，大鋮銜之。壬午入京，陽羨欲薦宗羲為中書舍人，力辭不就，遂南歸。

甲申之難，赧王立國，大鋮驟起，遂按揭一百四十人，欲盡殺之。時宗羲憂國勢難支，之南都上書而禍作，同邑有奄黨者糾劉忠正公及三弟子，三弟子者，都御史祁彪佳、給事中章正宸與宗羲也，遂與杲並逮，駕帖未出而大兵至，得免。

南都歸命，踉蹌回浙東。時忠正已死節，魯王監國，孫嘉績、熊汝霖以一旅之師畫江而守。宗羲糾黃竹浦子弟數百人，隨諸軍江上，人呼之曰世忠營。黃竹浦者，宗羲所居之鄉也。宗羲請如唐李泌故事，以布衣參軍，不許，授職方司員外，尋以柯夏卿、孫嘉績等交章論薦，改監察御史，仍兼職方司事。總兵陳梧自嘉興之乍浦浮海至餘姚，縱兵大掠，王職方正中行縣事，集兵民擊殺之，梧兵大噪，有欲罷正中官以安諸營者，宗羲曰：「乘亂以濟私，致干眾怒，是賊也，正中守土，為國保民，何罪之有？」監國從之。是年，作監國魯元年大統曆，頒之浙東。

馬士英南中脫走，在方國安營，欲入朝，朝臣皆言宜誅之，熊汝霖恐其挾國安為患，曰：「非殺士英時也，使其立功自贖。」宗羲曰：「公力不能殺耳！春秋之孔子豈能加兵於陳恆，但不得謂其不當殺也。」汝霖大慚，謝過焉。

遺書總兵王之仁曰：「諸公何不沈舟決戰，由赭山直趨浙西，而日於江中放船伐鼓，意在自守也，蕞爾三府，以供十萬之眾，豈能久守乎？」總兵張國柱之浮海至也，諸軍大驚，廷議欲封以伯，宗羲言於嘉績曰：「若封以伯，則國柱益橫，且何以待後來有功者？請署為將軍。」從其請。

又力請西進之策，孫嘉績以所部卒盡付之，與王正中合軍，得三千人，正中，之仁從子也，以忠義自奮，宗羲深結之，使之仁不以私意撓軍事，故諸軍與之仁有隙，皆不能支餉，而宗羲軍獨不乏食。

查職方繼佐軍亂，披髮夜走，投宗羲，拜於牀下。宗羲出，撫其眾，遂同繼佐西行，渡海，駐潭山，烽火遍浙西。太僕寺卿陳潛夫以軍同行，尚寶司卿朱大定、兵部主事吳乃武皆來會師，議由海寧以取海鹽。因入太湖，招吳中豪傑，百里之內，牛酒日至，直抵乍浦，約崇德孫奭為內應，會大兵已戒嚴，不得前。

復議再舉，而王正中軍潰於江上，宗羲走入四明，結山寨自固，殘兵從至者五百餘人。駐軍杖錫寺，微服潛出，欲訪監國消息，為扈從計，戒部下無妄動。部下不遵節制，擾山中民，民潛焚其寨，部將茅翰、汪涵死之。

己丑，聞監國在海上，乃與都御史方端士赴之，晉左僉都御史，再晉左副都御史。時方發使拜山寨諸營官，宗羲言諸營之強莫如王翊，乃心王室者亦莫如翊，宜優其爵，使之總諸營以捍海上，朝臣皆以為然，俄而大兵圍健跳，城中危甚，會蕩湖救至，得免。時熊汝霖、劉中藻、錢肅樂皆死，宗羲失兵無援，與尚書吳鍾巒坐舟中講學，推算歐羅巴曆法而已。

宗羲之從亡也，母氏尚居故里，章皇帝下詔：凡前明遺孽不順命者，錄其家口以聞。宗羲聞之，恐母氏罹罪，陳情監國，得請，變姓名歸。鍾巒櫂三板船送三十里外，哭別於波濤中。是年，監國由健跳至翁州，復召宗羲副馮京第乞師日本，之長崎島，不得請，宗羲賦式微之章以感將士，乃回甬上。

是時，大帥治浙東，凡得名籍與海上有涉者，即行翦除。宗羲雖杜門息景，然位在列卿，而江湖俠士多來投止，馮侍郎京第結寨杜嶴，即宗羲舊部，大帥習聞其事，宗羲名與馮侍郎並懸通衢，有上變於大帥者，首列宗羲名，捕者益急。宗羲竄匿草莽，東徙西遷，屢瀕於危，然猶挾帛書，招婺中鎮將，遣使入海告警，令為之備，而不克。弟宗炎與京第交通有狀，被獲，刑有日矣，宗羲潛至鄞以計脫之。慈水寨主沈爾緒難作，牽連宗羲，大帥遣人四出搜捕，乃挈眷屬伏處海隅，草閒苟活。

迨海氛靖後，聖祖仁皇帝如天之仁，不復根追勝國從亡諸人，宗羲始奉母返里門，復舉蕺山證人書院之會，從之講學者數百人。嘗謂明人講學，襲語錄之糟粕，不以六經為根柢，束書不讀，但從事於游談，學者必先窮經，經術所以經世，乃不為迂儒。又謂讀書不多，無以證斯理之變，讀書多而不求於心，則又為偽儒矣。故受其教者，不墮講學之弊，不為障霧之言，其學盛行於東南。當時有南姚江、西二曲之稱，二曲者，李中孚也。

康熙戊午，詔徵博學鴻儒，掌院學士葉方藹先以詩寄宗羲，慫惥之，宗羲次韻答以不出之意，方藹商於宗羲門人陳庶常錫嘏，對曰「是將迫先生為謝疊山矣」，其事遂寢。未幾，有詔命叶方藹與同院學士徐元文監修明史，宗羲為世家子弟，家有十三朝實錄，復嫻於掌故，方藹與元文又薦宗羲，乃與前大理寺評事興化李清同徵，詔督撫以禮敦遣，宗羲以母老及老病辭。方藹知不可致，乃請詔下浙江巡撫，就家鈔所著書有關史事者付史館，元文又延宗羲子百家及鄞處士萬斯同參訂史事，斯同，宗羲之弟子。宗羲戲答元文書曰：「昔聞首陽山二老託孫於尚父，遂得三年食薇，顏色不壞，今吾遣子從公，可以置我矣。」

宗羲之學出於蕺山，雖姚江之派，然以慎獨為宗、實踐為主，不恣言心性、墮入禪門，乃姚江之諍子也。又以南宋以後講學家空談性命，不論訓詁，教學者說經則宗漢儒，立身則宗宋學。又謂昔賢闢佛，不檢佛書，但肆謾罵，譬如用兵，不深入其險，不能勦絕鯨鯤也，乃閱佛藏，深明其說，所以力排佛氏，皆能中其窾要。國難時，遺老以衣缽晦迹者，久之，或嗣法上堂，宗羲曰：「是不甘為異姓之臣，反為異氏之子。」弟宗會晚年好佛，為之反覆辨論，極言其不可，蓋於異端之說，雖有託而逃者，亦不容少寬假焉。

宗羲性耿直，於友朋中多不少可，周囊雲一人之外，皆有微辭。在南都時，見歸德侯朝宗每宴以妓侑酒，宗羲曰：「朝宗之尊人尚在獄中，而放誕如此乎？吾輩不言，是損友也。」或曰：「侯生性不耐寂寞。」曰：「夫人而不耐寂寞，則亦何所不至耶？」時人皆歎為至論。及選明文，或謂當黜方域文，宗羲曰：「姚孝錫嘗仕金，元遺山終置之南冠之列，不以為金人者，原其心也，夫朝宗亦若是矣。」乃知其論人嚴，亦未嘗不恕也。

平生勤於著述，年逾八十尚矻矻不休。所著有

- 明儒學案六十二卷、宋儒學案、元儒學案，
- 易學象數論六卷，辨河洛方位圖說之非，
- 授書隨筆一卷，則閻若璩問尚書而答之者，
- 春秋日食曆一卷，
- 律呂新義二卷，少時取餘姚竹管肉孔勻者，截為管而吹之，知十二律之四清聲，乃著是書，
- 孟子師說四卷，因蕺山有論語、大學、中庸諸解，獨無孟子，以舊聞於蕺山之說集為一書，故名師說，
- 明史案二百四十四卷，
- 弘光紀年一卷，
- 隆武紀年一卷，
- 永曆紀年一卷，
- 魯紀年一卷，
- 贛州失事紀一卷，
- 紹武事紀一卷，
- 四明山寨紀一卷，
- 海外痛哭記一卷，
- 日本乞師記一卷，
- 舟山興廢一卷，
- 沙定洲記亂一卷，
- 賜姓本末一卷，
- 汰存錄一卷，糾夏考功幸存錄也，
- 授時曆故一卷，
- 大統曆推一卷，
- 授時曆假如一卷，
- 西曆假如一卷，
- 回曆假如一卷，
- 氣運算法、勾股圖說、開方命算、測圓要諸書，
- 又有今水經，
- 四明山志，
- 台巖紀游，
- 匡廬游錄，
- 病榻隨筆，
- 明文海四百八十二卷，與十五朝國史可互相參正，
- 續宋文鑒、元文抄，以補呂蘇二家之缺，
- 思舊錄，
- 姚江瑣事，
- 姚江文略，
- 姚江逸詩，
- 自著年譜，
- 明夷待訪錄二卷，
- 南雷文案十卷、外集一卷，
- 吾悔集四卷，
- 撰杖集四卷，
- 蜀山集四卷，
- 詩曆四卷，
- 又分為南雷文定、南雷文約，合之得四十卷，
- 明夷留書一卷，言王佐之略，崑山顧絳見而歎曰「三代之治可復也」，
- 又欲修宋史而未成，僅存叢目補遺三卷。

宗羲以古文自命，有志於明史，雖未預修史，而史局遇有大事疑事，必咨之。其論古文曰：

> 唐以前句短，唐以後句長，唐以前字華，唐以後字質，唐以前如高山深谷，唐以後如平原曠野，自唐以後，為文之一大變，然而文章之美惡不與焉，其所變者，詞而已，所不可變者，雖千古如一日也。

此論足以掃近人規橅字句之陋習矣。晚年愛謝皋羽晞髮集，注冬青樹引、西臺慟哭記，蓋悲皋羽之身世蒼涼，亦以自傷歟！

康熙戊辰冬，營生壙於忠端墓側，中置石牀，不用棺槨。子弟疑之，作葬制或問一篇，援趙邠卿之例，毋得違命。自以身遭國難，期於速朽，不欲顯言也。卒之日，遺命一被一褥，即以所服角巾深衣斂，遂不棺而葬，卒年八十有六。門生私諡曰文孝，學者稱為南雷先生云。