---
title: "褚寅亮"
subtitle: ""
date: 2023-07-19T15:32:58+08:00
lastmod: 2024-02-04
draft: false
brewing: false
weight: 205
---


褚寅亮，字搢升，號鶴侶，一字宗鄭，長洲人也。乾隆十六年，召試舉人，授內閣中書，官至刑部員外郎，與錢宮詹大昕為同年友。深於經學，從事禮經幾三十年。嘗謂：

> 宋人說經，好為新說，棄古注如土苴，惟儀禮一書為樸學，空談義理者不能措辭，而晦庵、勉齋、信齋又崇信之，故鄭氏之學未為異義所汩。至元吳興敖繼公撰集說，雖云採先儒之言，其實自注疏而外，皆自逞私意，專攻鄭氏，學者苦注疏之難讀而喜其平易，乃盛行於世。蓋君善之意不在解經，而有意與康成立異，特其巧於立言，含而不露，若無意於排擊者，是以入其玄中而不悟，至於說有不通，甚且改竄經文，曲就其義，不幾於無所忌憚乎！

著儀禮管見四卷。其說之最精者，如

- 鄉飲酒記「北面者東上」，敖改東為西，駮之曰「注明言統於門，門在東，則不得以西為上也」。
- 鄉射記「勝者之弟子洗觶升酌，南面坐，奠於豐上，降，袒執弓，反位」，敖以「袒執弓」句為衍，駮之曰「勝者之弟子，即射賓中年少者，以是勝黨，故袒執弓，非衍文也」。
- 燕禮「媵觚於賓」，敖改觚為觶，駮之曰「凡獻以爵者，酬以觶，燕禮宰夫主獻，既不以爵，則酬亦不以觶矣，安可破觚為觶乎」。
- 大射儀「以耦左還，上射於左」，敖依鄉射改為於右，駮之曰「上射位在北，下射位在南，鄉射、大射所同，但鄉射位在楅西，從楅向西，則北為右，大射次在楅東，從楅向東，則北為左，敖比而同之，昧於東西之別矣」。
- 喪服記「公子為其妻縓冠」，敖改縓為練，駮之曰「練冠之紕亦飾以縓，故閒傳云『練冠縓緣』，就其質言之，曰練冠，就其紕言之，曰縓冠，母重，故言其質，妻輕，故言其紕，非有二也」。
- 士虞禮「明齊醙酒」，敖以醙酒為衍文，駮之曰「注明言『有酒無醴』，據下文『普薦醙酒』，亦專言酒，不及醴，豈得妄解明齊為醴，輒刪經文乎」。
- 特牲饋食禮「三拜眾賓，眾賓答再拜」，敖改再為一，駮之曰「鄉飲酒眾賓答一拜者，大夫為主人也，有司徹之答一拜者，大夫為祭主也，此士禮，安得以彼相例乎」。

寅亮精天文曆算之術，尤長於句股和較相求諸法，作句股廣問三卷。錢少詹著三統術衍，寅亮校正刊本誤字，如

- 「中月相求六扐之數」句，六扐當作七扐，
- 「推閏餘所在，加十得一」句，加十當作加七，

少詹服其精審。

早年為公羊何休之學，撰公羊釋例三十卷，謂三傳惟公羊為漢學，孔子作春秋，本為後王製作，訾議公羊者實違經旨。又因何邵公言禮，有殷制，有時王之制，與周禮不同，作周禮公羊異義二卷。又著十三經筆記十卷、諸史筆記八卷、諸子筆記二卷、名家文集筆記七卷，藏於家。乾隆四十年，以病告歸，五十五年卒。