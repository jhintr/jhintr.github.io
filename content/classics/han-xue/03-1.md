---
title: "王鳴盛"
subtitle: "金曰追"
section: "卷三"
date: 2024-02-04T16:46:57+08:00
lastmod: 2024-02-04T16:46:57+08:00
draft: false
brewing: false
weight: 301
---


王鳴盛，字鳳喈，一字禮堂，別字西莊，嘉定人。生而敏慧，四歲，隨王父讀書丹徒學署，日識數百字，縣令馮詠以神童目之。年十二，為四書文，才氣浩瀚，已有名家風度。年十七，補諸生，屢試第一。鄉試中副榜，才名藉甚。江蘇巡撫陳文肅公大受招入蘇州紫陽書院，院長歸安吳大綬、常熟王峻皆賞其才。乾隆十二年鄉試，以五經中式。

會試不第，客游蘇州。時沈文慤公德潛以禮部侍郎致仕，海內英雋之士皆出其門下，與王侍郎蘭泉先生、錢少詹大昕、吳內翰企晉及曹仁虎、趙文哲、黃文蓮相倡和，文慤以為不下嘉靖七子。

又與惠松崖徵君講經義，知詁訓必以漢儒為宗。精研尚書，久之，乃信東晉之古文固偽，而馬、鄭所注，實孔壁之古文也，東晉所獻之泰誓固偽，而唐人所斥為偽泰誓者實非偽也，古文之真偽辨而尚書二十九篇粲然具在，知所從事矣。

十九年，莊培因榜以第二人及第，授編修，公卿爭以禮致之，刑部侍郎秦蕙田修五禮通考，屬以分修，尤見重於掌院學士蔣文恪公溥。二十三年，天子親試翰詹諸臣，特置一等一名，擢侍講學士，充日講起居注官。明年，充福建正考官，未蕆事，即有內閣學士兼禮部侍郎之命，還京，有御史論其馳驛濫用驛馬，罣吏議，左遷光祿寺卿。尋丁內艱歸，遂不復出，卜居蘇州閶門外，不與當事通，亦不與朝貴接。家本寒素，賣文諛墓以自給，餘則一介不取也。

閉戶讀書，日夕探討。嘗謂漢儒說經必守家法，亦云師法，自唐貞觀撰諸經義疏而家法亡，宋元豐以新義取士而漢學殆絕，今好古之士皆知崇注疏矣，然經注惟詩、三禮及公羊傳猶是漢人家法，餘經則出於魏晉，未為醇備，故所撰尚書後案以鄭、馬為主，不得已閒採偽孔、王肅，而唐宋諸儒之說概不取焉。

又撰十七史商榷一百卷，主於校勘本文，補正譌脫，審事蹟之虛實，辨紀傳之異同，最詳於輿地、職官、典章、制度，獨不喜褒貶人物，以為空言無益也。

又有蛾術編一百卷，其目有十：說錄、說字、說地、說制、說人、說物、說集、說刻、說通、說系，其書辨博詳明，與洪容齋、王深寧不相上下。

詩宗盛唐，中年出入於香山、東坡，晚年獨愛玉谿生，謂少陵以後一人。手定詩集二十四卷，古文若干卷。老年因讀書窮日夜不輟，目遂瞽，有吳興醫鍼之而愈，著書如常，乃自號西沚。卒年七十有六。

藩十六歲時，著爾雅正字，光祿在艮庭先生家見此書，囑艮庭先生招藩往謁，獎賞不去口。嘗謂藩曰：「予門下士，以金子璞園為第一，予近日得見好學深思之士，惟子及李子賡芸、費子士璣三人而已。」

#### 金曰追·費士璣·李賡芸 {#1}

璞園名曰追，嘉定諸生，閉門校書，不求聞達，十三經皆有校本，而儀禮尤精，著有儀禮正譌十七卷行於世。士璣，吳江人，嘉慶戊午科舉人，治漢易。李賡芸，號許齋，嘉定人，深於小學，乾隆庚戌成進士，今官浙江嘉興府知府。