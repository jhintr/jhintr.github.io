---
title: "淩廷堪"
subtitle: ""
date: 2023-07-19T15:33:12+08:00
lastmod: 2024-02-23
draft: false
brewing: false
weight: 713
---


淩廷堪，字次仲，一字仲子，歙人也。父文焻，字燦然，自歙遷於海州之板浦場，遂家焉。君十二歲，即棄書學賈，偶在友人家見詞綜、唐詩別裁集，攜歸，就燈下讀，遂能詩及長短句。浙人張賓鶴見其詩詞，大奇之，告之板浦場大使湯某，某敬禮之，邀君至揚州。是時，鹺使置詞曲館，檢校詞曲中之字句違礙者，從事讎校，得脩脯以自給。君之精於南北曲而能分別宮調者，基於此也。

久客邗江，為華氏聱壻。與黃明經文暘交，明經勉君為舉子業，始學作八股文，讀五經，是時年已二十五矣。後游京師，受業於翁覃谿學士，乃究心經史之學。乾隆戊申，順天副榜貢生。己酉，中式本省舉人。庚戌成進士，銓授寧國府教授。迎生母王至學署，先意承志，得親歡心，母偶不懌，必長跪以請，俟母笑乃起。母沒，哀毀骨立，眚一目，而妻亦相繼殂謝，孑然一身，居恆不樂。至徽州，依程君麗仲，麗仲以師禮事之。阮侍郎芸臺服闋，復為浙江巡撫，延之課子，得末疾，終於歙。君病時，麗仲贈以紫團，手煎湯藥，其死也，經紀其喪，擬之古人，其范巨卿之流歟！君無子，應繼兄子嘉錦，嘉錦先君卒，嘉錫兄嘉鍚在海州聞訃，以次子名德後嘉錦，為君之承重孫。

君讀書破萬卷，肄經，邃於士禮，披文摘句，尋例析辭，聞者冰釋。至於聲音、訓詁、九章、八線，皆造其極而抉其奧。於史，則無史不習，大事本末、名臣行業，談論時若瓶瀉水，纖悉不誤，地理沿革、官制變置、元史姓氏，有詰之者，從容應答，如數家珍焉。近時講學者喜講六書，孜孜於一字一音，苟問以三代制度、五禮大端，則茫然矣，至於潛心讀史之人，更不能多得也。先進之中，惟錢竹汀、邵二澐兩先生，友朋中則李君孝臣、汪君容甫及君三人而已。

其於詩也，不分唐宋門戶，專論聲韻之協、對偶之工。詩餘亦不主一家，而嚴於律，今人之詞有一字不合者，必指摘之。雅善屬文，尤工駢體，得漢魏之醇粹，有六朝之流美，在胡稺威、孔顨軒之上，而世人不知也。

### 阮常生·張其錦 {#1}

弟子中最著者，儀徵阮君常生，字壽昌，一字小芸。從君授士禮，校刻禮經釋例十三卷。小芸好學深思，不以才地矜物，恂恂君子也。

宣城張君其錦，字褧伯，廩膳生。精研章句，不墮師承。聞君沒，徒步至歙訪君遺書，無所得，又北走海州，於敗簏中攟拾殘稿，假居僧寺，輯錄以歸。得燕樂考原六卷、元遺山年譜二卷、充渠新書二卷、校禮堂文集三十六卷、詩集十四卷、梅邊吹笛譜二卷，將謀剞劂，可謂不負師門矣。嗟乎！君冷宦無家，白頭乏嗣，雖死故鄉，實同旅殯，亦生人之極哀也已！然而懷方之禮，付於戚生，昌黎之文，編煩李漢，斯又不幸中之幸也。

### 宋綿初·秦恩復·焦循·阮元·楊大壯·黃承吉·許珩 {#2}

君久客揚州，如劉君端臨、汪君容甫諸君子，以及宋君守端、秦君敦夫、焦君理堂、阮君伯元、楊君貞吉、黃君春谷，皆君之友也。援寓公之例，記於郡人之末云。

守端，名綿初，高郵州人。乾隆丁酉拔萃科，選儒學訓導。邃深經籍，尤長於詩。著有韓詩內傳徵四卷。子保，字定之，廩膳生。候選訓導，精於聲音訓詁之學。

敦夫，名恩復，一字澹生，江都人。乾隆癸卯舉人，丁未進士，授編修。讀書好古，所居五笥仙館蓄書萬卷，以校讎為事，丹鉛不去手，校刻陶宏景鬼谷子注、盧重元列子注、隸韻諸書。見人謙益不自滿，亦絕口不談學問，是以世無知者。

理堂，名循，一字里堂，江都人，家黃子湖。嘉慶辛酉舉人。聲音、訓詁、天文、曆算無所不精，淡於仕進，閉戶著書，五經皆有撰述。刊行者，群經宮室圖考、理堂算學、北湖小志。

伯元，名元，一字芸臺，儀徵人。乾隆丙午舉人，己酉進士，授編修，官至浙江巡撫，今官詹事府少詹事。於學無所不通，著有考工車制考、石經校勘記、十三經注疏校勘記、曾子注、論語論仁論、疇人傳等書。

貞吉，名大壯，一字竹廬，甘泉人。昭武將軍之裔也，以世襲起家，官至安徽參將，病廢回籍。日讀古經注疏，尤精於曆算律呂之學。

春谷，名承吉，字謙牧，江都人。嘉慶戊午科解元，乙丑成進士，以知縣用，分發廣西，補興安縣知縣，今罷官歸。天資過人，為漢儒之學，篤志研究，得其精微。通曆算，能辨中西之異同。又工詩古文，自出機杼，空無依傍，寓神明於規矩之中，不屑為世俗之詩文者也。

又有儀徵許珩者，字楚生。能詩。讀周官經，時有所得，著周禮獻疑七卷，能疑所當疑，不疑所不當疑，亦近時有心之士也。