---
title: "卷八"
subtitle: ""
date: 2023-07-19T15:33:15+08:00
lastmod: 2023-07-19T15:33:15+08:00
draft: true
brewing: true
weight: 8
---

黃宗羲

黃宗羲字太衝餘姚人忠端公尊素之長子也生而岐嶷垂髫讀書不事舉業年十四補博士弟子員時魏忠賢弄國柄戕害清流忠端遭羅織死詔獄有覆巢毀卵之虞宗羲奉養王父及母以孝聞讀書畢夜分伏枕嗚嗚哭不敢令堂上知也思宗即位攜鐵錐草疏入京訟冤至則逆奄已死有詔恤死奄難者贈官三品予祭葬蔭一子乃詣闕謝恩疏請誅曹欽程李實蓋忠端削籍乃欽程奉奄旨論劾而李實則成丙寅黨禍之首者也得旨刑部作速究問崇禎元年五月會訊許顯純崔應元對簿時出所袖錐錐顯純流血滿體顯純自訴為孝定皇后外甥律有議親之條請從末減宗羲謂顯純與逆奄構難忠艮盡死其手幾覆宗社當與謀逆同科以謀逆論雖如親王高煦尚不免誅況後之外親乎卒論二人斬時欽程已入逆案而李實辨原疏非實所作乃逆奄取其印信空本填寫故墨在朱上又陰致宗羲三千金求勿質宗羲即奏稱李實今日猶能公行賄賂其辨詞豈足信哉於對薄時亦以錐錐之然丙寅之禍實由空本填寫得減死獄成偕同難子弟設祭於詔獄中門哭聲如雷聞於禁中思宗嘆曰忠臣孤子朕心為之惻然宗羲與吳江周延祚光山夏承錐牢子叶咨顏文仲應時而斃二人乃斃諸君子於獄中者思宗憫其忠孝不之罪也宗羲在京師毆應元胸拔其須歸焚而祭之忠端木主前乃治葬事父冤既白之後日夕讀書十三經二十一史及百家九流天文歷算道藏佛藏靡不究心焉忠端遺命以蕺山劉忠正公宗周為師乃從之游又約吳越中向學者六十餘人共侍講席力排陶奭齡援儒入釋之邪說弟宗炎字晦木宗會字澤望並負異才宗羲親教之皆成儒者

崇禎中複用涓人逆黨咸冀錄用而在廷諸臣或薦霍維華呂純如或請複涿州冠帶至陽羨出山特起馬士英為鳳督士英以阮大鋮為援奄黨又熾即東林中如錢謙益以退閒日久亦相附和矣獨南都太學諸生仍持清議乃以大鋮觀望南中心生他變作南都防亂揭文宜興陳貞慧寧國沈壽民貴池吳應箕蕪湖沈士桂共議署名東林子弟首推無錫顧文端公之孫杲被難諸家推宗羲縉紳則推周儀部鑣大鋮銜之壬午入京陽羨欲薦宗羲為中書舍人力辭不就遂南歸甲申之難赧王立國大鋮驟起遂按揭一百四十人欲盡殺之時宗羲憂國勢難支之南都上書而禍作同邑有奄黨者糾劉忠正公及三弟子三弟子者都御史祁彪佳給事中章正宸與宗羲也遂與杲並逮駕帖未出而大兵至得免

南都歸命踉蹌回浙東時忠正已死節魯王監國孫嘉績熊汝霖以一旅之師畫江而守宗羲糾黃竹浦子弟數百人隨諸軍江上人呼之曰世忠營黃竹浦者宗羲所居之鄉也宗羲請如唐李泌故事以布衣參軍不許授職方司員外尋以柯夏卿孫嘉績等交章論薦改監察御史仍兼職方司事總兵陳梧自嘉興之乍浦浮海至餘姚縱兵大掠王職方正中行縣事集兵民擊殺之梧兵大噪有欲罷正中官以安諸營者宗羲曰乘亂以濟私致於眾怒是賊也正中守土為國保民何罪之有監國從之是年作監國魯元年大統歷頒之浙東馬士英南中脫走在方國安營欲入朝朝臣皆言宜誅之熊汝霖恐其挾國安為患曰非殺士英時也使其立功自贖宗羲曰公力不能殺耳春秋之孔子豈能加兵於陳恆但不得謂其不當殺也汝霖大慚謝過焉遺書總兵王之仁曰諸公何不沈舟決戰由赭山直趨浙西而日於江中放船伐鼓意在自守也蕞爾三府以供十萬之眾豈能久守乎總兵張國柱之浮海至也諸軍大驚廷議欲封以伯宗羲言於嘉績曰若封以伯則國柱益橫且何以待後來有功者請署為將軍從其請又力請西進之策孫嘉績以所部卒盡付之與王正中合軍得三千人正中之仁從子也以忠義自奮宗羲深結之使之仁不以私意撓軍事故諸軍與之仁有隙皆不能支餉而宗羲軍獨不乏食查職方繼佐軍亂披發夜走投宗羲拜於床下宗羲出撫其眾遂同繼佐西行渡海駐潭山烽火遍浙西太僕寺卿陳潛夫以軍同行尚寶司卿朱大定兵部主事吳乃武皆來會師議由海寧以取海鹽因入太湖招吳中豪傑百里之內牛酒日至直抵乍浦約崇德孫奭為內應會大兵已戒嚴不得前複議再舉而王正中軍潰於江上宗羲走入四明結山寨自固殘兵從至者五百餘人駐軍杖錫寺微服潛出欲訪監國消息為扈從計戒部下無妄動部下不遵節制擾山中民民潛焚其寨部將茅翰汪涵死之己丑聞監國在海上乃與都御史方端士赴之晉左僉都御史再晉左副都御史時方發使拜山寨諸營官宗羲言諸營之強莫如王翊乃心王室者亦莫如翊宜優其爵使之總諸營以捍海上朝臣皆以為然俄而大兵圍健跳城中危甚會蕩湖救至得免時熊汝霖劉中藻錢肅樂皆死宗羲失兵無援與尚書吳鍾巒坐舟中講學推算歐羅巴歷法而已

宗羲之從亡也母氏尚居故里章皇帝下詔凡前明遺孽不順命者錄其家口以聞宗羲聞之恐母氏罹罪陳情監國得請變姓名歸鍾巒桌三板船送三十里外哭別於波濤中是年監國由健跳至翁州複召宗羲副馮京第乞師日本之長崎島不得請宗羲賦式微之章以感將士乃回甬上是時大帥治浙東凡得名籍與海上有涉者即行翦除宗羲雖杜門息景然位在列卿而江湖俠士多來投止馮侍郎京第結寨杜嶴即宗羲舊部大帥習聞其事宗羲名與馮侍郎並懸通衢有上變於大帥者首列宗羲名捕者益急宗羲竄匿草莽東徙西遷屢瀕於危然猶挾帛書招婺中鎮將遣使入海告警令為之備而不克弟宗炎與京第交通有狀被獲刑有日矣宗羲潛至鄞以計脫之慈水寨主沈爾緒難作牽連宗羲大帥遣人四出搜捕乃挈眷屬伏處海隅草閒苟活迨海氛靖後聖祖仁皇帝如天之仁不複根追勝國從亡諸人宗羲始奉母返里門複舉蕺山證人書院之會從之講學者數百人嘗謂明人講學襲語錄之糟粕不以六經為根柢束書不讀但從事於游談學者必先窮經經術所以經世乃不為迂儒又謂讀書不多無以證斯理之變讀書多而不求於心則又為偽儒矣故受其教者不墮講學之弊不為障霧之言其學盛行於東南當時有南姚江西二曲之稱二曲者李中孚也

康熙戊午詔徵博學鴻儒掌院學士葉方藹先以詩寄宗羲慫恿之宗羲次韻答以不出之意方藹商於宗羲門人陳庶常錫嘏對曰是將迫先生為謝迭山矣其事遂寢未幾有詔命叶方藹與同院學士徐元文監修明史宗羲為世家子弟家有十三朝實錄複嫻於掌故方藹與元文又薦宗羲乃與前大理寺評事興化李清同征詔督撫以禮敦遣宗羲以母老及老病辭方藹知不可致乃請詔下浙江巡撫就家鈔所著書有關史事者付史館元文又延宗羲子百家及鄞處士萬斯同參訂史事斯同宗羲之弟子宗羲戲答元文書曰昔聞首陽山二老托孫於尚父遂得三年食薇顏色不壞今吾遣子從公可以置我矣

宗羲之學出於蕺山雖姚江之派然以慎獨為宗實踐為主不恣言心性墮入禪門乃姚江之諍子也又以南宋以後講學家空談性命不論訓詁教學者說經則宗漢儒立身則宗宋學又謂昔賢闢佛不檢佛書但肆謾罵譬如用兵不深入其險不能剿絕鯨鯤也乃閱佛藏深明其說所以力排佛氏皆能中其窾要國難時遺老以衣缽晦跡者久之或嗣法上堂宗羲曰是不甘為異姓之臣反為異氏之子弟宗會晚年好佛為之反覆辨論極言其不可蓋於異端之說雖有托而逃者亦不容少寬假焉

宗羲性耿直於友朋中多不少可周囊雲一人之外皆有微辭在南都時見歸德侯朝宗每宴以妓侑酒宗羲曰朝宗之尊人尚在獄中而放誕如此乎吾輩不言是損友也或曰侯生性不耐寂寞曰夫人而不耐寂寞則亦何所不至耶時人皆嘆為至論及選明文或謂當黜方域文宗羲曰姚孝錫嘗仕金元遺山終置之南冠之列不以為金人者原其心也夫朝宗亦若是矣乃知其論人嚴亦未嘗不恕也

平生勤於著述年逾八十尚矻矻不休所著有明儒學案六十二卷宋儒學案元儒學案易學象數論六卷辨河洛方位圖說之非授書隨筆一卷則閻若璩問尚書而答之者春秋日食歷一卷律呂新義二卷少時取餘姚竹管肉孔勻者截為管而吹之知十二律之四清聲乃著是書孟子師說四卷因蕺山有論語大學中庸諸解獨無孟子以舊聞於蕺山之說集為一書故名師說明史案二百四十四卷弘光紀年一卷隆武紀年一卷永歷紀年一卷魯紀年一卷贛州失事紀一卷紹武事紀一卷四明山寨紀一卷海外痛哭記一卷日本乞師記一卷舟山興廢一卷沙定洲記亂一卷賜姓本末一卷汰存錄一卷糾夏考功幸存錄也授時歷故一卷大統歷推一卷授時歷假如一卷公歷假如一卷回歷假如一卷氣運算法勾股圖說開方命算測圓要諸書又有今水經四明山志台岩紀游匡廬游錄病榻隨筆明文海四百八十二卷與十五朝國史可互相參正續宋文鑒元文抄以補呂蘇二家之缺思舊錄姚江瑣事姚江文略姚江逸詩自著年譜明夷待訪錄二卷南雷文案十卷外集一卷吾悔集四卷撰杖集四卷蜀山集四卷詩歷四卷又分為南雷文定南雷文約合之得四十卷明夷留書一卷言王佐之略崑山顧絳見而嘆曰三代之治可複也又欲修宋史而未成僅存叢目補遺三卷宗羲以古文自命有志於明史雖未預修史而史局遇有大事疑事必咨之其論古文曰唐以前句短唐以後句長唐以前字華唐以後字質唐以前如高山深谷唐以後如平原曠野自唐以後為文之一大變然而文章之美惡不與焉其所變者詞而已所不可變者雖千古如一日也此論足以掃近人規橅字句之陋習矣晚年愛謝皋羽晞發集注冬青樹引西台慟哭記蓋悲皋羽之身世蒼涼亦以自傷歟

康熙戊辰冬營生壙於忠端墓側中置石床不用棺槨子弟疑之作葬制或問一篇援趙邠卿之例毋得違命自以身遭國難期於速朽不欲顯言也卒之日遺命一被一褥即以所服角巾深衣斂遂不棺而葬卒年八十有六門生私謚曰文孝學者稱為南雷先生云

顧炎武

顧炎武本名絳乙酉改名炎武字寧人學者稱為亭林先生顧氏為江東望族五代時由吳郡徙徐州南宋時遷海門已而複歸吳下遂為崑山人其先世在明正德間有工科給事中廣東按察使司僉事湊溱之弟濟刑科給事中濟生兵部侍郎廣志侍郎生左贊善紹芳及國子生紹芾紹芳生官蔭生同應同應之仲子即炎武也紹芾生同吉早卒聘王氏未婚守節以炎武為之後炎武生而雙瞳子中白邊黑見者異之讀書一目十行性耿介絕不與世人交獨與里中歸莊善同游複社相傳有歸奇顧怪之目母王養炎武於襁褓中撫育守節事姑孝會斷指療姑疾崇禎九年直指王一鶚請旌於朝報可乙酉之夏母王年六十避兵常熟謂炎武曰我雖婦人然受國恩矣設有大故必死是時炎武方應崑山令楊永言之闢與嘉定諸生吳其沆歸莊共起兵奉故鄖撫王永祚以從夏文忠公於吳江東授炎武兵部司務事不克永言遁去其沆死之炎武與莊脫走母王氏不食卒遺言後人勿事二姓次年閩中使至以職方郎召炎武念母氏未葬辭不赴次年幾豫吳勝兆之禍葬事畢將之海上道梗不前庚寅有怨家欲陷之偽作商賈由嘉禾竄京口遂之金陵謁孝陵變姓名為蔣山佣甲午僑居神烈山下遍游沿江一帶以觀山川之勝有三世僕陸恩見炎武久不歸投身里豪家炎武四謁孝陵回持之甚急恩欲告炎武通海乃亟禽之數其罪沈之水恩之婿某複投里豪謀報怨以千金賄太守告炎武通海不系之訟曹而擊之奴家甚危急有為求救於錢謙益謙益欲炎武自稱門下而後許之其人知不可而恐失事機乃私書一刺與之炎武聞之急索刺還不得列揭文於通衢以自白謙益聞之曰寧人何其卞也時有路舍人澤溥者故相文貞公振飛之子寓洞庭東山識兵備使者為之訴冤其事遂解乃五謁孝陵遂北行墾田於章邱長白山下戊戌遍游北都謁長陵以下圖而記之次年再謁十三陵而念江南山水有未游者複歸六謁孝陵東游至會稽次年複北謁思陵攢宮由太原大同以入關又北走至榆林康熙甲辰與李因篤同謁攢宮為文以祭往代州墾田每言馬伏波田疇皆從塞上立業欲居代北曰使吾澤中有牛羊千則江南不足懷矣然又苦其地寒但經其始使門人掌之丁未之淮上次年取道山東入京師萊黃培之奴姜元銜告其主詩詞悖逆案多株連又以吳人陳濟生所輯忠節錄指為炎武作炎武聞之馳赴山左自請系勘李因篤為告急於有力者親往歷下解之獄釋複入京師五謁思陵從此策馬往來河北諸邊塞者十餘年丁巳六謁思陵後始卜居華陰嘗謂人曰徧觀四方惟秦人慕經學重處士持清議而華陰綰轂關河之口雖足不出戶而能見天下之人聞天下之事一旦有警入山守險不十里之遙若志在四方一出關門亦有建瓴之勢乃定居焉王徵君山史築齋延之炎武置田五十畝於華下供晨夕又餌沙苑蒺藜而甘之曰啖此久不肉不茗可也蓋以蒺藜苗佐餐以子待茗故有此語朝廷開明史館大學士孝感熊公賜履主館事以書招炎武答曰願以一死謝公戊午詞科詔下諸公爭欲致之炎武作書與門人之在京師者曰刀繩具在無速我死次年大修明史諸公又欲薦之乃貽書葉學士訒庵請以身殉得免或曰先生盍亦聽人一薦薦而不出其名愈高矣笑曰此所謂釣名者也今夫婦人之失所天也從一而終之死靡慝其心豈欲見知於人若曰盍亦令人強委禽焉而力拒之以明吾節則吾未之聞矣崑山相國元文弟兄炎武之甥也尚書乾學未遇時炎武振其困乏至是一門鼎貴以書迎之南歸為買田置宅拒而不往或叩之答曰昔歲孤生飄搖風雨今茲親串崛起雲霄思歸尼父之轅恐近伯鸞之灶且猶吾大夫未見君子徘徊渭川以畢餘年足矣庚申其妻沒於家寄詩挽之而已次年卒於華陰年六十有九無子自立從子衍生為後門人奉喪歸葬高弟子吳江潘耒收其遺書序而傳之

撰述之書有左傳杜解補正三卷音論三卷詩本音十卷易音三卷唐韻正廿卷古音表二卷吳韻補正一卷營平二州地名記一卷求古錄一卷金石文字記六卷石經考一卷日知錄三十卷天下郡國利病書及肇域志二書未成炎武留心經世之術游歷所至以二馬二騾載書自隨至西北厄塞東南海陬必呼老兵退卒詢其曲折與平日所聞不合即發書檢勘其所著天下郡國利病書聚天下圖經歷朝史籍以及小說筆記明十三朝實錄公移邸報之類有關於朝政民生者酌古通今旁推互證不為空談期於致用肇域志則專論山川要厄邊防戰守之事蓋炎武周流西北垂三十年邊塞亭障皆經目擊故能言之了了也

晚年篤志六經精研深究居華陰有請講學者謝曰近日二曲以講學得名遂招逼迫幾致凶死雖曰威武不屈然而名之為累則已甚矣況東林覆轍有進於此者乎有求文者告之曰文不關於經術政事者不足為也韓文公起八代之衰若但作原道諫佛骨表平淮西碑張中丞傳後敘而一切諛墓之文不作豈不誠山鬥乎在關中論學曰諸君關學之餘也橫渠藍田之教以禮為先孔子嘗言博我以文約之以禮而劉康公亦云民受天地之中以生所謂命也是以有動作禮義威儀之則以定命然則君子為學舍禮何由近來講學之師專以聚徒立幟為心而其教不肅方將賦茅鴟之不暇何問其餘哉

炎武生性兀傲不諧於世身本南人好居北土嘗謂人曰性不能舟行食稻而喜餐麥跨鞍又謂北方之人飽食終日無所用心南方之人群居終日言不及義好行小慧時人謂其評論切中南北學者之病嘗至京師東海兩學士延之夜飲怒曰古人飲酒卜晝不卜夜世間惟淫奔納賄二者皆夜行之豈有正人君子而夜行者乎其狷介嫉俗如此於同時諸君子雖以苦節推百泉二曲以經世之學推梨洲至於論經評史亦不苟同也

節甫曰記成之後客有問於予曰有明一代囿於性理汨於制義無一人知讀古經注疏者自梨洲起而振其頹波亭林繼之於是承學之士知習古經義矣所以閻百詩胡胐明諸君子皆推挹南雷崑山今子不為之傳豈非數典而忘其祖歟予曰黎洲乃蕺山之學矯良知之弊以實踐為主亭林乃文清之裔辨陸王之非以朱子為宗故兩家之學皆深入宋儒之室但以漢學為不可廢耳多騎牆之見依違之言豈真知灼見者哉客曰二君以瑰異之質負經世之才思見用於當世垂勛名於來葉讀書論道重在大端疏於末節豈若抱殘守缺之俗儒尋章摘句之世士也哉然黃氏闢圖書之謬知尚書古文之偽顧氏審古韻之微補左傳杜注之遺能為舉世不為之時謂非豪傑之士耶國朝諸儒究六經奧旨與兩漢同風二君實啟之菜瓜祭飲食之人芹藻釋瞽宗之奠乃木本水源之意也況若璩四書釋地曲護紫陽胐明洪範正論直譏劉向於此則從寬假之條於彼則嚴逾閒之辨非有心軒輊者乎予曰甲申乙酉之變二君策名於波浪礪灘之上竄身於榛莽窮谷之中不順天命強挽人心發蛙黽之怒奮螳螂之臂以烏合之眾當王者之師未有不敗者矣逮夫故土焦原橫流毒浪之後尚自負東林之黨人猶效西台之慟哭雖前朝之遺老實周室之頑民當名編熏胥之條豈能入儒林之傳哉客曰固哉子之說也我祖宗參化育之功體生成之德不但不加以誅戮抑且招之使來所以突圍猛獸得以遁跡山林漏網長鯨亦複呴濡江海此伊古以來未有之寬仁厚澤也我高宗純皇帝御批通鑒輯覽乙酉一年不黜留都位號唐桂二主並為竊據續編即欽定明史亦仿宋史甲戌乙亥之例大書而特書矣是以祁彪佳熊開元皆有列傳核二君事跡祁熊之流也今子不尊聖人至公之心而為拘牽之論何所見之不廣耶予曰噫吾過矣退而輯二君事實為書一卷附於冊后