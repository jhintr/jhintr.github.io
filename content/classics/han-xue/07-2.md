---
title: "程晉芳"
subtitle: ""
date: 2024-02-07T09:30:02+08:00
lastmod: 2024-02-23
draft: false
brewing: false
weight: 702
---


程晉芳，字魚門，一字蕺園，江都人。家山陽，饒於貲。喜讀書，蓄書五萬卷，丹黃皆遍。性又好客，延攬四方名流，與袁大令枚、趙觀察翼、蔣編修士銓為詩歌唱和，無虛日，由此名日高而家日替矣。累試南北闈，不售。乾隆二十七年，高宗純皇帝南巡，召試，授中書。後十年，始成進士，改主事，旋授吏部員外郎，與修四庫全書，欽命改翰林院編修。

君生而頎長，美鬚髯，酒酣耳熱，縱論時事，則掀髯大笑，少所容貸。至於獎掖後進，則有譽無否也。不善治生，家事皆委之僕人，坐此貧不能供饘粥，以至責戶剝啄之聲不絕於耳，而君伏案著書，若無事者然。後乞假游西安，卒於巡撫畢沅署中。

君始為古文詞，及官京師，與笥河師、戴君東原游，乃治經，究心訓詁。著有周易知旨、尚書今文釋義、左傳翼疏、禮記集釋、勉行齋文集十卷、蕺園詩集三十卷。