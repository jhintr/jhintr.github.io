---
title: "錢大昕"
subtitle: "錢塘 錢坫"
date: 2023-07-19T15:33:02+08:00
lastmod: 2024-02-06
draft: false
brewing: false
weight: 302
---


錢大昕，字曉徵，一字辛楣，又號竹汀。先世自常熟徙居嘉定，遂為嘉定人。生而穎悟，讀書十行俱下。年十五，為諸生，有神童之目。時紫陽書院院長王侍御峻詢嘉定人材於王光祿西沚，以先生對。先生，西沚之妹壻也。侍御告之巡撫雅蔚文，檄召至院中，試以周禮、文獻通考兩論，下筆千言，悉中典要，侍御歎為奇才。

乾隆十六年，高宗純皇帝南巡，獻賦行在，召試舉人，以內閣中書補用。在京師，與同年長洲褚寅亮、全椒吳烺講明九章算學及歐羅巴測量弧三角諸法。時禮部尚書大興何翰如久領欽天監事，精於推步，時來內閣與先生論李氏、薛氏、梅氏及西人利瑪竇、湯若望、南懷仁諸家之術，翰如遜謝，以為不及也。先是，在吳門時，與元和惠定宇、吳江沈冠雲兩徵君游，乃精研古經義聲音訓詁之學，旁及壬遁太乙星命，靡不博綜而深究焉。

乾隆十九年，莊培因榜成進士，散館，授編修。二十三年，大考翰詹，以二等一名擢右贊善，尋遷侍讀。二十八年，又以大考一等三名擢侍講學士，充日講起居注官。三十七年，改補侍讀學士。其年冬，擢詹事府少詹事。純皇帝深知為績學之士，官侍讀學士時，即命入直上書房，授皇十二子書。又奉敕修熱河志、續文獻通考、續通志、一統志、天毬圖，皆預纂修之列。己卯、壬午、乙酉、甲午，充山東、湖南、浙江、河南主考官，庚辰、丙戌，充會試同考官。主考河南之年，授廣東學政。明年夏，以丁外艱歸。

先生淡於名利，慕邴曼容之為人，嘗謂官至四品，可以歸田，故奉諱家居之後，即引疾不出矣。嘉慶四年，今上親政，垂詢大昕家居狀，朝貴寓書敦勸還朝，婉言謝之。嘉慶九年十月二十日，卒於紫陽書院，年七十有七。

先生深於經史之學，其論易先天後天之說曰：

> 說卦傳，孔子所作，其言曰「震東方、巽東南、離南方、乾西北、坎正北、艮東北」，惟不見坤兌二方，兌為正秋，則必正西方矣，坤介於離、兌之閒，亦必位西南矣，伏羲畫卦以來，蓋已有之。伏羲以木德王，而傳稱「帝出乎震」，是震東、巽東南之位必出於伏羲，不當別有方位也。漢、唐以前，儒家與方士均未有言先天圖者，宋初方士始言之，而儒家尊信其說，欲取以駕乎文王、孔子之上，毋乃好奇而誣聖人乎？天地、水火、雷風、山澤各自相對，本無方位之可言，後儒援「天地定位」四語，傅會先天之說，尤為非是。夫天高而尊，地下而卑，古今不易之位也，地勢北高而南下，君位北而南面，臣位南而北面，信如「乾南坤北」之說，上下顛倒甚矣，安得云定位乎？

論虞氏之卦之說曰：之卦，即變卦也，虞仲翔說易，專取旁通與之卦。旁通者，乾與坤、坎與離、艮與兌、震與巽交相變也，之卦則以兩爻交易而得一卦。乾坤者，諸卦之宗，

- 復、臨、泰、大壯、夬，陽息卦，
- 姤、遯、否、觀、剝，陰消卦，

皆自乾坤來。而諸卦又生於消息卦：三陰三陽之卦，

- 自泰來者九：恆，初四易也，井，初五易也，蠱，初上易也，豐，二四易也，既濟，二五易也，賁，二上易也，歸妹，三四易也，節，三五易也，損，三上易也。
- 自否來者九：益，初四易也，噬嗑，初五易也，隨，初上易也，渙，二四易也，未濟，二五易也，困，二上易也，漸，三四易也，旅，三五易也，咸，三上易也。

二陰二陽之卦，

- 自臨來者四：升，初三易也，解，初四易也，明夷，二三易也，震，二四易也。
- 自遯來者四：无妄，初三易也，家人，初四易也，訟，二三易也，巽，二四易也。
- 自大壯來者四：大畜，上四易也，睽，上三易也，需，五四易也，兌，五三易也。
- 自觀來者四：萃，上四易也，蹇，上三易也，晉，五四易也，艮，五三易也。
- 臨二之五為屯，觀上之初亦為屯，臨初之上為蒙，觀五之二亦為蒙，故不從自臨觀來之例，於屯曰坎二之初，於蒙曰艮三之二也。
- 遯二之五為鼎，大壯上之初亦為鼎，遯初之上為革，大壯五之二亦為革，於例不當從遯、大壯來，而仲翔於鼎曰大壯上之初，於革曰遯初之上，失其義矣。愚謂鼎蓋離二之初，革蓋兌三之二也。
- 臨初之五為坎，觀上之二亦為坎，遯初之五為離，大壯上之二亦為離，臨二之上為頤，觀五之初亦為頤，遯二之上為大過，大壯五之初亦為大過，此四卦亦不得從臨、觀、遯、大壯來之例。
- 中孚、小過二卦，則非臨、觀、遯、大壯所能變，且頤、大過、中孚、小過與坎、離、乾、坤，皆反覆不衰之卦，故別自為例，於頤曰晉四之初，於大過曰訟三之上，於中孚曰訟四之初，於小過曰晉三之上，而仲翔於大過仍取大壯五之初，於頤兼取臨二之上，又於坎云觀上之二，於離云遯初之五，皆自紊其例也。

一陰一陽之卦，仲翔說易未及之，今依其例，理而董之，則
- 復初之二為師，初之三為謙，剝上之五為比，上之四為豫，
- 姤初之二為同人，初之三為履，夬上之五為大有，上之四為小畜，

每卦當各生二卦也。而仲翔於謙云剝上之三<q>蔡景君說</q>，於豫云復初之四，於比云師二之五，此別取兩象易為義。其注大畜云萃五之二成臨，於豐云噬嗑上之三，於旅云賁初之四，亦兩象易也。睽本大壯上之三，而仲翔注繫辭「蓋取諸睽」又云无妄五之二，亦自紊其例也。

論鄭爻辰之例曰：

- 鄭氏爻辰之例，初九辰在子，頤初云「舍爾靈龜」，子為天黿，龜者，黿屬也。同人初云「同人於門」，隨初云「出門交有功」，節初云「不出戶庭」，子上直危，危為蓋屋，故有門戶之象，節九二「不出門庭」，二亦據初，故云門也。明夷初云「三日不食」，子為玄枵，虛中也，故有不食之象。
- 九二辰在寅，泰二云「用馮河」，寅上直天漢，雲漢，天河也。
- 九三辰在辰，大壯三云「羸其角」，辰上直角也。
- 九五辰在申，革五云「大人虎變」，申上直參，參為白虎也。
- 上九辰在戌，睽上云「見豕負塗」，戌上直奎，奎為封豕也。
- 初六辰在未，小過初云「飛鳥以凶」，未為鶉首也。
- 六三辰在亥，上直營室，營室為清廟，萃、渙之彖辭皆云「王假有廟」，謂六三也。
- 六四辰在丑，大畜四云「童牛之牿」，丑上直牽牛也。
- 上六辰在巳，小過上云「飛鳥離之」，巳為鶉尾也，小過六爻，惟初上有飛鳥之象，此其義也。解上云「公用射隼」，巳上直翼，翼為羽翮，有隼象也。

此皆可以爻辰求之者也。康成初習京氏易，後從馬季長授費氏易，費氏有周易分野一書，其爻辰之法所從出乎？

論孔壁書增多二十四篇，康成既親見之，何以不為之注？曰：

> 漢儒無無師之學。古文尚書初得之屋壁，未有能通之者，孔安國始以今文讀之，而成孔氏之學。然安國非能自造也，亦由先通伏生書，古今文本不相遠，以此證彼，易於闓闡，惟文義不能相通者，乃別為之說，以名其學。若增多之書，既無今文可相參考，雖亦寫定，而不為訓詁，故馬季長云「逸十六篇絕無師說」也。自安國以及衛、賈、馬諸君皆未有說此逸篇者，康成又何能以無徵不信之說著於竹帛乎？

> 即如禮古經五十六篇，鄭亦親見之，其注儀禮，多以古文參定，而不注增多之三十九篇，亦以無師說故也。左氏得劉子駿剏通大義，故流傳至今，而逸書、逸禮無師說，故皆亡於永嘉，自東晉古文出，乃有安國承詔為五十八篇作傳之語。夫使安國果為逸篇作傳，則都尉朝、庸生輩必兼受之，何以馬、鄭以前傳古文者皆止二十九篇已哉？朱文公疑康成不解逸禮三十九篇，予向亦未喻其故，今因論古文逸篇而並悟及之。

論詩毛傳多轉音曰：

> 古人音隨義轉，故字或數音。小旻「謀夫孔多，是用不集」，與猶、咎為韻，韓詩集作就，於音為協，毛公雖不破字，而訓集為就，即是讀如就音。書顧命「克達殷，集大命」，漢石經集作就。吳越春秋「子不聞河上之歌乎？同病相憐，同憂相救，驚翔之鳥，相隨而集，瀨下之水，回復俱留」，是集有就音也。

> 瞻卬「藐藐昊天，無不克鞏」，傳訓鞏為固，即轉從固音，與下句後為韻也。載芟「匪且有且」，傳訓且為此，即轉從此音，與下句茲為韻也。顧亭林泥於一字祇有一音，遂謂詩有無韻之句，是不然矣。

> 溱洧之溱本當作潧，說文「潧水出鄭國」，引詩「潧與洧方渙渙兮」是也，今毛詩作溱者，讀潧如溱以諧韻耳，溱即潧之轉音，不可謂詩失韻，亦不可據詩以疑說文也。魯頌「烝徒增增」，傳云「增增，眾也」，本爾雅釋訓文，而小雅「室家溱溱」，傳亦云「溱溱，眾也」，潧、溱聲相近，轉潧為溱，亦以諧韻，與潧洧作溱洧同。

論春秋曰：

> 孟子言「孔子成春秋而亂臣賊子懼」，愚嘗疑之，將謂當時之亂賊懼乎？則趙盾、崔杼之倫，史臣固已直筆書之，不待春秋也，將謂後代之亂賊懼乎？則春秋以後，亂賊仍不絕於史冊，吾未見其能懼也，孟氏之言，毋乃大而誇乎？然孟子固言「春秋者，天子之事也」，述王道以為後王法，防其未然，非刺其已然也。太史公曰「撥亂世反之正，莫近乎春秋」，又曰「有國家者不可以不知春秋，前有讒而弗見，後有賊而不知，為人臣子者不可以不知春秋，守經事而不知其宜，遭變事而不知其權」，春秋之法行而亂臣賊子無所容其身，故曰懼也。

> 凡篡弒之事，必有其漸，聖人隨事為之，杜其漸。隱之弒也，於翬帥師戒之，子般之殺也，於公子慶父帥師伐於餘邱戒之，此大夫不得專兵柄之義也。

> 尹氏立王子朝在昭公之世，而書尹氏卒於隱之策，崔杼弒君在襄公之世，而書崔氏奔衛於宣之策，此卿不得世之義也。

> 齊侯使其弟年來聘，再見於春秋，為無知之殺君張本也，母弟雖親，不可使踰其分也。

> 趙穿弒君，而以趙盾主惡名，穿之弒由於盾也，胥甲父與穿同罪，盾於甲父則放之，於穿不惟不放，且使之帥師侵崇，盾尚得辭其罪乎？侵崇小事，不必書而書之，所以正盾之罪，且不使穿得漏網也。

> 鄭公子宋弒君，而以歸生主惡名，歸生正卿，且嘗帥師敗華元矣，力足以制宋而從宋之逆，較之趙盾，又有甚焉，不得託於本無逆謀也。

> 楚公子比之弒君，棄疾成之，而比獨主惡名者，奸君位也，而棄疾之惡終不可掩，故以相殺為文，著其罪同，然比與棄疾皆楚靈之弟，靈逐比而任棄疾，卒死於二人之手，先書比奔晉，又書棄疾帥師圍蔡，明君之晜弟不可以愛憎為予奪也。

> 衛孫寧出其君，而以出奔為文，衎有失國之道也，貶衎則嫌於獎剽，故先書公孫剽來聘以見義，公孫而干正統，其罪不可掩也。

> 楚商臣、蔡般之弒，子不子、父亦不父也，許止不嘗藥，非大惡，而特書弒以明孝子之義，非由君有失德，故楚、蔡之君不書葬而許獨書葬，所以責楚、蔡二君之不能正家也。

> 楚成之事與晉獻略同，子孝則為申生，子不孝則為商臣，而晉亦尋有奚齊與卓之弒，未有家不齊而國治者也，故晉獻之卒亦不書葬也。

> 書閽弒吳子餘祭，戒人君之近刑人也。書盜弒蔡侯申，戒人君之疏大臣而近小人也。

> 欒盈之入曲沃，趙鞅之入晉陽，書之以戒大都耦國之漸，人臣不可專其私邑也。

> 楚子虔弒於乾谿，書其地，著役之久也，君親出師，久而不歸，禍之不旋踵宜矣，楚之強，莫強於虔，伐吳、執慶封、滅賴、滅陳、滅蔡，史不絕書而無救於弒者，無德而有功，天所惡也。

> 宋襄公用鄫子，楚靈王用蔡世子，皆特書之，惡其不仁也，且以徵二君之強死，非不幸也。

> 宋公與夷、齊侯光、楚子虔以好戰而弒，晉侯州蒲以誅戮大臣而弒，經皆先文以見義，所以為有國家者戒，至深切矣。

> 左氏傳曰「凡弒君，稱君，君無道也，稱臣，臣之罪也」，後儒多以斯語為詬病，愚謂君誠有道，何至於弒，遇弒者，皆無道之君也，其賊之有主名者，書名以著臣之罪，其微者不書，不足書也，無主名者，亦闕而不書，史之慎也，非恕臣之罪也。聖人修春秋，述王道，以戒後世，俾其君為有道之君，正心修身，齊家治國，各得其所，又何亂臣賊子之有？若夫篡弒已成，據事而書之，良史之職耳，非所謂其義則竊取之者也。秦漢以後，亂賊不絕於史，由上之人無以春秋之義見諸行事故爾，故曰惟孟子能知春秋。

論婦人七出之說曰：

> 七出之文，先王所以扶陽抑陰，而家道所以不至於窮而乖也。夫父子兄弟，以天合者也，夫婦，以人合者也，以天合者，無所逃於天地之間，而以人合者，可制以去就之義。堯舜之道，不外乎孝弟，而孝弟之衰，自各私其妻始。妻之於夫，其初固路人也，以室家之恩聯之，其情易親，至於夫之父母、夫之兄弟姊妹、夫之兄弟之妻，皆路人也，非有一日之恩，第推夫之親以親之，其情固已不相屬矣，況婦人之性貪而吝、柔而狠，而築里姑姊之倫，亦婦人也，同居而志不相得，往往有之，其真能安於義命者，十不得一也。

> 先王設為可去之義，義合則留，不合則去，俾能執婦道者可守從一之貞，否則寧割伉儷之愛，勿傷骨肉之恩，故嫁曰歸，出亦曰歸，以此坊民，恐其孝衰於妻子也。然則聖人於女子，抑之不已甚乎？曰去婦之義，非徒以全丈夫，亦所以保匹婦。後世閭里之婦，失愛於舅姑，讒閒於叔妹，抑鬱而死者有之，或其夫淫䣱凶悍，寵溺嬖媵，淩迫而死者有之，準之古禮，固有可去之義，亦何必束縛之、禁錮之、置之必死之地以為快乎？

> 先儒戒寡婦之再嫁，以為「餓死事小，失節事大」，予謂「全一女子之名，其事小，得罪於父母兄弟，其事大」，故父母兄弟不可乖，而妻則可去，去而更嫁，不謂之失節。使其過在婦歟，不合而嫁，嫁而仍窮，自作之孽，不可逭也，使其過不在婦歟，出而嫁於鄉里，猶不失為善婦，不必強而留之，使夫婦之道苦也。自七出之法不行而牝雞之司晨日熾，夫之制於婦者隱忍而不能去，甚至於破家絕嗣，而有司之斷斯獄者猶欲合之，知女子不可事二夫，而不知失婦道者雖事一夫，未可以言烈也，知臣之不可事二君，而不知失臣節者雖事一君，未可以言忠也，此未諭先王制禮之意也。

論性與天道之說曰：

> 經典言天道者，皆以吉凶禍福言。易「天道虧盈而益謙」，春秋傳「天道多在西北」、「天道遠，人道邇」、「吾非瞽史，焉知天道」，古文尚書「滿招損，謙受益，時乃天道」、「天道福善禍淫」，史記「天道無親，常與善人」，皆此道也。鄭康成注論語曰「天道，七政變通之占」，與易、春秋義正同。孟子云「聖人之於天道也」，亦謂吉凶陰陽之道，聖人有所不知，故曰命也，否則，性與天道又何別焉？

> 一說性與天道，猶言性與天合也。後漢書馮異傳「臣伏自思惟，以詔敕戰攻，每輒如意，時以私心斷決，未嘗不有悔，國家獨見之明，久而益遠，乃知性與天道，不可得而聞也」，管輅別傳「苟非性與天道，何由背爻象而任心胸」，晉書紀瞻傳「陛下性與天道，猶復役機神於史籍」，此亦漢儒相承之說，而何平叔俱不取。

論孟子「決汝漢，排淮泗而注之江」，先儒以為記者之誤，曰：

> 漢儒趙邠卿注孟子，於此文未嘗致疑，宋以後儒乃疑之。予謂孟子長於詩書，豈不能讀禹貢？且生於鄒嶧，淮泗之下流近在數百里之閒，何至有誤？蓋天下之水莫大於海，而江即次之，故老子以江海為百谷王，南條之水皆先入江、後入海，世徒知毗陵為江入海之口，不知朐山以南、餘姚以北之海，皆江之委也。漢水入江二千餘里，而尚有北江之名，淮口距江口僅五百里，其為江之下流何疑？禹貢云「沿於江海，達於淮泗」，此即淮泗注江之證，注江者，會江以注海，與導水之文初不相悖也。說文云「江水至會稽山陰為浙江」，浙江者，漸江也，漸江與江水不同源，而得名江者，源異而委同也。國語「吳之與越，三江環之」，韋昭以為吳松江、錢塘江、浦陽江也，錢塘江即浙江，吳松、浦陽亦注江而後注海，故皆有江之名。漢儒去古未遠，其言江之下流，不專指毗陵一處，如知會稽山陰亦為江水所至，則無疑乎「淮泗注江」之文矣！

此先生說經之大略也。至於辨文字之詁訓、考古今之音韻，以及天文輿地、草木蟲魚，散見於文集、十駕齋養新錄者，不下數萬言，文多不載。

嘗謂自惠、戴之學盛行於世，天下學者但治古經，略涉三史，三史以下，茫然不知，得謂之通儒乎？所著二十二史考異，蓋有為而作也。又謂：

> 史之蕪陋，未有甚於元史者。顧寧人謂食貨、選舉二志「皆案牘之文」，朱錫鬯謂「列傳既有速不台矣，而又有雪不台，既有完者都矣，而又有完者都拔都，既有石抹也先矣，而又有石抹阿辛，阿塔赤、忽剌出兩人既附書於杭忽思、直脫兒之傳矣，而又別為立傳，皆乖謬之甚者」，金華、烏傷二公本非史才，所選史官又皆草澤迂生，不諳掌故，於蒙古語言文字素所未習，所以動筆即譌，即假以時日，猶不免穢史之譏，況成書之期又不及一歲乎？

> 如太祖功臣，首推四傑，而赤老溫之傳獨缺。世尚公主者，魯、昌、趙、鄆最著，而鄆國之傳亦缺。塔察兒、和禮霍孫，至元之良臣，旭邁傑、倒剌沙，泰定之元輔，而史皆失其傳。禮、樂、兵、刑諸志，皆缺順帝一朝之事，地理志載順帝事僅二條，餘亦缺漏。列傳之重複者，如昂吉兒已附於也蒲甘卜傳，而又別有昂吉兒傳，重喜已附於塔不已兒傳，而又別有重喜傳，阿朮魯已附於懷都傳，而又別有阿朮魯傳，譚澄已附其父資榮傳，而又別有譚澄傳，此又朱氏所未及糾者也。其它事蹟舛誤，如仁宗莊懿皇后卒於仁宗朝，未嘗尊為皇太后，吾也而圍益都，從木華黎之弟帶孫，非從木華黎，張子良來歸，因元帥察罕，非因阿朮，段直為澤州長官，在太祖朝，非世祖朝，此皆謬戾之顯然。

因搜羅元人詩文集、小說、筆記、金石碑版，重修元史，後恐有違功令，改為元詩紀事。

生平著述傳於世者，

- 潛研堂文集五十卷，
- 詩集廿卷，
- 二十二史考異一百卷，
- 潛研堂金石文跋尾元集六卷、亨集七卷、利集六卷、貞集六卷，
- 十駕齋養新錄二十卷、養新餘錄三卷，
- 日記抄三卷，
- 補元史氏族表三卷，
- 元詩紀事、補元史藝文志六卷，

先生不專治一經，而無經不通，不專攻一藝，而無藝不精，經史之外，如唐、宋、元、明詩文集、小說、筆記，自秦漢及宋元金石文字、皇朝典章制度、滿洲蒙古氏族，皆研精究理，不習盡功，古人云「經目而諷於口，過耳而闇於心」，先生有焉。

戴編修震嘗謂人曰「當代學者，吾以曉徵為第二人」，蓋東原毅然以第一人自居，然東原之學，以肄經為宗，不讀漢以後書，若先生學究天人，博綜群籍，自開國以來，蔚然一代儒宗也！以漢儒擬之，在高密之下，即賈逵、服虔亦瞠乎後矣，況不及賈、服者哉！

先生之弟大昭，從子塘、坫、東垣、繹、侗，子東壁、東塾，一門群從，皆治古學、能文章，可謂東南之望矣。

#### 錢大昭 {#1}

大昭，字晦之，一字竹廬。淹貫經史，著書滿家，刊行者惟後漢書補表八卷而已。嘉慶元年，應孝廉方正科，賜六品頂戴。

東垣，舉人。繹、侗、東壁、東塾，皆諸生。

#### 錢塘 {#2}

塘，字學淵，一字禹美。為諸生時，與諸澱淪、汪䋚青、王鶴谿、王耿仲相倡和，為古今體詩，為王光祿西莊、王侍郎蘭泉先生所激賞，塘慊然不足，不欲以詩名。及選拔入成均，試歸，肆力於經史之學。

乾隆四十四年，舉江南鄉試。明年，汪如洋榜成進士，需次當得知縣，自以不習吏事，就教職，選授江寧府學教授。公務多暇，專志撰述，於聲音、文字、律呂、推步之學尤有神解，著律呂考文六卷。

又著史記三書釋疑，於律曆天官家言，皆究其原本，而以他書疏通證明之。律書「上九，商八，羽七，角六，宮五，徵九」數語，注家皆不能曉，小司馬疑其數錯，塘據淮南子、太玄經證之，始信其確不可易。

又以淮南天文訓一篇多周官馮相、保章遺法，高氏注闕略，罕所證明，作補注三卷以闡其旨。

晚年讀春秋左氏經傳，精心有得，作古義若干卷以補杜氏之闕，且糾其謬。其所作古文曰述古編四卷，皆行於世。卒年五十有六。

#### 錢坫 {#3}

坫，字獻之。少而穎敏，有過人之資，精於小學。游京師，朱笥河先生延為上客。乾隆甲午，中副榜，遂至關中，在畢巡撫沅幕中，與歙方子雲、陽湖洪亮吉、孫星衍討論訓詁輿地之學。後就職州判，監修陝西城，授乾州州判，得末疾歸，卒於蘇州。

著有詩音表一卷、車制考一卷、論語後錄五卷、十經文字通正書十四卷、新斠注地理志十六卷。獻之工於小篆，不在李陽冰、徐鉉之下。晚年右體偏枯，左手作篆，尤精，世人藏弆其書如拱璧云。

嘗注史記，詳於音訓及郡縣沿革、山川所在。兵部侍郎松筠為陝甘總督時，重其學品，親至臥榻問疾，索未刊著述，獻之以史記注付公，泣曰「坫疾不起矣，三十年精力，盡於此書，惟明公憐之，勿使蠟以覆車焉」，是時侍郎有伊犁將軍之命，曰「塞外不能事剞劂，當錄一副本，原稿必寄子也」。後江都韋佩金書城為廣西淩雲縣知縣，獲譴謫塞外，戍滿南還，公知書城與獻之同舉於鄉，以原稿囑書城付獻之，獻之捧書泣曰「我不能復見公矣」。至公為兩江總督時，獻之先四年死，而書城亦化為異物，公皆賙恤其家。嗟乎！當今士大夫能謙抑下士、故舊不遺如公者，有幾人哉！