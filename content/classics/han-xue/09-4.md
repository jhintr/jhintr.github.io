---
title: "禮"
subtitle: ""
date: 2024-02-07T09:59:31+08:00
lastmod: 2024-02-07T09:59:31+08:00
draft: false
brewing: true
weight: 904
---


秦氏坑焚，禮經缺壞。漢興，魯高堂生傳士禮十七篇，即今之儀禮也，而魯徐生善為容。景帝時，河間獻王好古，得古禮獻之，古文禮五十六篇、記百三十一篇、周禮六篇，其十七篇與高堂生同，而字多異。

或曰「河間獻王開獻書之路，有李氏上周官五篇，失冬官一篇，乃購千金，不得，取考工記以補之，即今之周禮也」。

禮記者，本孔子門徒共撰所聞，以為此記，後人各有損益：

- 中庸，子思所作，
- 緇衣，公孫尼子制，
- 月令，呂不韋撰，
- 王制，漢時博士所為。

陳邵周禮論序云「戴德刪古禮二百四篇為八十五篇，謂之大戴禮，戴聖刪大戴禮為四十九篇，是為小戴禮，後漢馬融、盧植考諸同異，附戴聖篇章，去其繁重及所敘略而行於世，即今之禮記也」。

傳禮經者，自瑕邱蕭奮授東海孟卿，卿授同郡后蒼及魯瑕邱卿。其古禮經五十六篇，蒼傳十七篇，所餘三十餘篇以付書館，名為逸禮，蒼說禮，號后蒼曲臺記，授聞人通漢及戴德、戴聖、慶普，由是禮有大、小戴、慶氏之學。普授夏侯敬，又傳族子咸，大戴授徐良，小戴授橋仁楊榮。新莽時，劉歆為國師，始立周官經，杜子春受業於歆，授鄭興父子。此士禮、周官授受源流也。

慶氏曲臺，其亡已久，傳禮記者，馬融、盧植、鄭康成。自晉及唐，三禮皆用鄭注。至宋儒潛心理學，不暇深究名物度數，所以於禮經無可置喙，然必欲攻擊漢儒，乃於周禮中指摘其好引讖緯而已。南宋以後，始改竄經文，補亡之說興矣。士禮十七篇，文詞古奧，宋儒畏其難讀，別無異說，至敖繼公始疑喪服傳非子夏所作，而注文隱攻鄭氏，巧於求勝，於是郝敬之臆斷、奇齡之吾說起矣。延佑科舉之制，易、詩、書、春秋皆以宋儒新說與注疏相參，惟禮記則專用注疏，至陳澔乃為集說一書，不從鄭注，於是談禮記者皆趨淺顯而不問古義矣。至國朝，如萬斯大、蔡德晉、盛百二，雖深於禮經，然或取古注，或參妄說，吾無取焉，方苞輩則更不足道矣。

- 周官祿田考三卷 <small>沈彤撰</small>
- 禘祫說二卷 <small>惠定宇撰</small>
- 周禮疑義舉要七卷 <small>江永撰</small>
- 考工記圖二卷 <small>戴震撰</small>
- 弁服釋例十卷 <small>任大椿撰</small>
- 車制考一卷 <small>錢坫撰</small>
- 儀禮鄭注句讀十七卷、監本正誤一卷、石經正誤一卷 <small>張爾岐撰</small>
- 儀禮小疏一卷 <small>沈彤撰</small>
- 儀禮釋宮譜增注一卷 <small>江永撰</small>
- 儀禮管見四卷 <small>禇寅亮撰</small>
- 儀禮正譌十七卷 <small>金曰追撰</small>
- 儀禮圖六卷 <small>張惠言撰</small>
- 禮經釋例十三卷 <small>淩廷堪撰</small>
- 深衣考一卷 <small>黃宗羲撰</small>
- 明堂大道錄八卷 <small>惠定宇撰</small>
- 禮記訓義擇言八卷、深衣考誤一卷 <small>江永撰</small>
- 深衣釋例三卷 <small>任大椿撰</small>

附三禮總義：

- 禮說十四卷 <small>惠士奇撰</small>
- 禮經綱目八十五卷 <small>江永撰</small>
- 禮箋十卷 <small>金榜撰</small>