---
title: "劉台拱"
subtitle: ""
date: 2024-02-07T09:30:29+08:00
lastmod: 2024-02-23
draft: false
brewing: false
weight: 708
---


劉台拱，字端臨。先世自蘇州遷居寶應。父世謩，官靖江縣訓導。君生而岐嶷，不好弄，就塾讀書，不離几席。九歲，作顏子頌，斐然成章，觀者稱為神童。年十六，為邑庠生。二十一，中乾隆三十六年辛卯科舉人。屢試禮部不第，銓授丹徒縣訓導。

君少失恃，事繼母鍾如母。丹徒去寶應三百里，每年必迎二親至學署，奉養無缺，得親歡心。體夙清羸，疊遭大故，飯疏食淡，哀毀過情，臥病不起，卒年五十有五。

君六世祖永澄問學於蕺山，以躬行實踐為主，子孫世傳其學。至君，又習聞王予中、朱止泉之緒論，深研程朱之行，以聖賢之道自繩，然與人游處，未嘗一字及道學也。

君學問淹通，尤邃於經，解經專主訓詁，一本漢學，不雜以宋儒之說。著有論語駢枝一卷、荀子補注一卷、漢學拾遺一卷、經傳小記三卷、古文集一卷。君勤於讀書，嬾於著述，不似今人鹵莽成書，動輒盈尺也。