---
title: "劉台拱"
subtitle: ""
date: 2024-02-07T09:30:29+08:00
lastmod: 2024-02-07T09:30:29+08:00
draft: false
brewing: true
weight: 708
---


劉台拱字端臨先世自蘇州遷居寶應父世謨官靖江縣訓導君生而岐嶷不好弄就塾讀書不離幾席九歲作顏子頌斐然成章觀者稱為神童年十六為邑庠生二十一中乾隆三十七年辛卯科舉人屢試禮部不第銓授丹徒縣訓導君少失恃事繼母鍾如母丹徒去寶應三百里每年必迎二親至學署奉養無缺得親歡心體夙清羸迭遭大故飯疏食淡哀毀過情臥病不起卒年五十有五君六世祖永澄問學於蕺山以躬行實踐為主子孫世傳其學至君又習聞王予中朱止泉之緒論深研程朱之行以聖賢之道自繩然與人游處未嘗一字及道學也君學問淹通尤邃於經解經專主訓詁一本漢學不雜以宋儒之說著有論語駢枝一卷荀子補注一卷漢學拾遺一卷經傳小記三卷古文集一卷君勤於讀書懶於著述不似今人鹵莽成書動輒盈尺也