---
title: "卷一"
subtitle: ""
date: 2023-07-19T15:31:11+08:00
lastmod: 2023-07-19T15:31:11+08:00
draft: true
brewing: true
weight: 1
---


#### 閻若璩 <small>張弨 吳玉搢 宋鑒</small> {#1}

閻若璩字百詩先世居太原縣西寨村五世祖始居淮安祖世科明萬歷甲辰進士官至布政司參議父修齡郡學生若璩生世科愛之常抱置膝上摩其頂曰汝貌文其為一代儒者以光吾宗乎若璩生而口吃性鈍六歲入小學讀書千遍不能背誦年十五冬夜讀書捍格不通憤悱不寐漏四下寒甚堅坐沈思心忽開朗自是穎悟異常是年補學官弟子一時名士如李太虛方爾止王於一杜於皇皆折輩行與交若璩研究經史寒暑弗徹嘗集陶貞白皇甫士安語題所居之柱云一物不知以為深恥遭人而問少有寧日其立志如此年二十讀尚書至古文即疑二十五篇之偽沈潛二十餘年乃盡得其症結所在作古文尚書疏證其說之最精者謂漢書藝文志言魯共王壞孔子宅得古文尚書孔安國以考二十九篇得多十六篇楚元王傳亦云逸書十六篇天漢之後孔安國獻之古文篇數之見於西漢者如此而梅賾所上乃增多二十五篇此篇數不合也杜林馬鄭皆傳古文者據鄭氏說則增多者舜典汨作九共大禹謨益稷五子之歌嗣征黃寶湯誥咸有一德伊訓肆命原命武成旅獒冏命十六篇而九共有九篇故亦稱二十四篇今晚出書無汨作九共典寶等篇此篇名之不合也鄭康成注書序於仲虺之誥太甲說命微子之命蔡仲之命周官君陳畢命君牙皆注曰亡而於汨作九共典寶肆命諸篇皆注曰逸逸者即孔壁書也康成雖云受書於張恭祖然其書贊曰我先師棘下生子安國亦好此學則其淵源於安國明矣今晚出書與鄭名目互異其果安國之舊耶又云古文傳自孔氏後惟鄭康成所注者得其真今文傳自伏生後惟蔡邕石經所勒者得其正今晚出書宅嵎夷鄭作宅嵎昧谷鄭作柳穀心腹腎腸鄭作憂腎陽劓刵斀黥鄭作臏宮劓割頭庶黥與真古文既不同矣石經殘碑遺字見於洪適隸釋者五百四十七字以今孔書校之不同者甚多碑云高宗之饗國百年與今書之五十有九年異孔敘三宗以年多少為先後碑則以傳敘為次則與今文又不同然後知晚出之書蓋不古不今非伏非孔別為一家之學者也班孟堅言司馬遷從安國問故故堯典禹貢洪範微子金縢諸篇多古文說許慎說文解字亦云其稱書孔氏今以史記說文與晚出書相校又甚不合安國注論語予小子履以為墨子引湯誓其辭若此不云此出湯誥亦不云與湯誥小異然則予小子履云云非真古文湯誥蓋斷斷也其注雖有周親不如仁人句於論語則云親而不賢不忠則誅之管蔡是也仁人謂微子箕子來則用之於尚書則云周至也言紂至親雖多不如周家之少仁人其詮釋相懸絕如此豈一人之手筆乎又云古未有夷族之刑即苗氏之虐亦只肉刑止爾有之自秦文公始偽作古文者偶見荀子有亂世以族論罪以世舉賢之語遂竄之泰誓篇中無論紂惡不如是甚而輕加三代以上以慘酷不德之刑何其不仁也荀鄉曰誥誓不及五帝司馬法言有虞氏戒於國中夏后氏誓於軍中殷誓於軍門之外周將交刃而誓之當虞舜在上禹縱征有苗安得有會後誓師之事此亦不足信也司馬法曰入罪人之地見其老弱奉歸無傷雖遇壯者不校勿敵敵若傷之藥醫歸之三代之用兵以仁為本如此安得有火炎昆岡玉石俱焚之事既讀陳琳檄吳文云大兵一放玉石俱碎鍾會檄蜀文云大兵一發玉石俱碎乃知其時自有此等語則此書之出魏晉間又一佐也又云武成篇先書一月壬辰次癸巳又次戊午已是月之二十八日後繼以癸亥甲子已是為二月之四五日而不冠以二月非今文書法也洛誥稱乙卯費誓兩稱甲戌此周公伯禽口中之詞指此日有此事云爾豈史家紀事之例乎又云書序益稷本名棄稷馬鄭王三家本皆然蓋別是一篇中多載後稷與契之言揚子雲法言孝至篇言合稷契之謂忠謨合皋陶之謂嘉子云親見古文故有此言晚出書析皋陶謨之半為益稷則稷與契初無一言子雲豈鑿空者耶其辨孔傳之偽云三江入海未嘗入震澤孔謂江自彭蠡分而為三共入震澤者謬也金城郡昭帝所置安國卒於武帝時而傳稱積石山在金城西南豈非後人作偽之證乎傳義多與王肅注同乃孔竊王非先有孔說而王取之也漢儒說六宗者人人各異王肅對魏明帝乃取家語孔子曰所宗者六之語肅以前未聞也而偽傳已有之非孔竊王而何其論可謂信而有徵矣

康熙元年始游京師合肥龔尚書鼎孳為之延譽由是知名旋改歸太原故籍為廩膳生昆山顧炎武游太原以所撰日知錄相質即改訂數則炎武心折焉未幾出游鞏昌與陳秀才壽善一夕共成七言絕句百首名曰隴右倡和詩十七年應博學宏詞科試不第留京師與長洲汪編修琬反複論難琬著五服考異成若璩糾其繆琬雖改正然護前轍謂人曰百詩有親在而喋喋言喪禮乎若璩聞之曰王伯厚嘗云夏侯勝善說禮服言禮之喪服也蕭望之以禮服授皇太子則漢世不以喪服為諱也唐之奸臣以凶事非臣子所宜言去國恤一篇識者非之講經之家豈可拾其餘唾哉昆山徐贊善干學問曰於史有徵矣於經亦有徵乎若璩曰按雜記曾申問於曾子曰哭父母有常聲乎申曾子次子也檀弓子張死曾子有母之喪齊衰而往哭之夫孔子沒子張尚存見於孟子子張沒而曾子方喪母則孔子時曾子母在可知記所載曾子問一篇正其親在時也幹學嘆服三十一年客閩歸幹學延至京師為上客每詩文成必屬裁定曰閻先生學有師法非吳志伊輩所及也合肥李公天馥亦雲詩文不經百詩勘定未可輕易示人及干學以尚書歸里奉敕修一統志開局於洞庭東山既又移嘉善後歸昆山若璩皆從事焉若璩精於地理之學山川形勢州郡沿革了若指掌嘗曰孟子言讀書當論其世予謂並當論其地少讀孟子書疑滕定公薨使然友之鄒問孟子何緩不及事及長大親歷其地方知故滕國城在今縣西南十五里故邾城在今鄒縣東南二十六里相去僅百里故朝發而夕至朝見孟子而暮即反命也因撰四書釋地六卷釋地餘論一卷又據孟子七篇參以史記諸書作孟子生卒年月考一卷晚年名益著學者稱為潛邱先生世宗在潛邸手書延至京師握手賜坐呼先生而不名索觀所著書每進一篇未嘗不稱善疾亟請移就外留之不可乃以大床為輿上施青紗帳二十人舁之出移居城外十五里如臥床簀不覺其行也卒年六十有九時康熙四十三年六月八日世宗遣官經紀其喪親制挽詩四章有三千里路為餘來之句後為文以祭之有雲讀書等身一字無假孔思周情旨深言大若璩以諸生而受聖主特達之知可謂得稽古之榮矣

平生長於考證遇有疑義反複窮究必得其解乃已嘗語弟子曰曩在東海公邸夜飲公云今晨直起居注上問古人言使功不如使過此語自有出處當時不能答予舉宋陳良時有使功不如使過論篇中有秦伯用孟明事但不知此語出何書耳越十五年讀唐書李靖傳高祖以靖逗留詔斬之許紹為請而免後率兵破開州蠻俘擒五千帝謂左右曰使功不如使過果然謂即出此又越五年讀後漢書獨行傳索盧放諫更始使者勿斬太守曰夫使功不如使過章懷注若秦穆公赦孟明而用之霸西戎乃知全出於此甚矣學問之無窮而尤不可以無年也天性多否少可詞科五十人中獨許吳志伊之博覽徐勝力之強記而已如李天生謂其杜撰故事汪鈍翁謂其私造典禮所服膺者三人曰錢受之黃太衝顧寧人然論受之則曰此老春秋不足作准論太衝則曰太衝之徒粗待訪錄指其繆訛不一而足指摘日知錄一卷見潛邱札記中藩聞之顧君千里雲曾見初印亭林所刊廣韻前有校刊姓氏列受業閻若璩名則若璩常執贄昆山門下然若璩所著書中不稱亭林為師豈亭林沒後遂背其師耶所著古文尚書疏證四書釋地孟子生卒年月考潛邱札記行於世子詠亦能文

同時山陽有張弨者字力臣隱於賈受業於昆山顧炎武究心小學有婁機漢隸字原校本敘曰自隸變篆以就省而碑版各家可以隨意增減點畫改易偏旁好異尚奇貽誤後學今悉准之說文於漢隸字原中取一正體以朱筆標出之或破體而不至背正體者亦標出之其雖無當於正體而近是者亦點出之其全訛者則據說文駁正之其本碑不誤而字原鈔寫致錯者亦校正之論辭字曰辭乃辭訟之辭若辭受之辭則從受而文詞之詞又別焉論懷字懷乃懷想之懷若褱抱之褱則不從心而褢袖之褱又別焉論麟字曰麟大牝鹿也非西狩所獲也四靈之一乃麟字也論氤氳二字曰以篆法當作壹壼而隸無壼字故借為煙煴又借煴而為縕若氤氳乃俗字而絪亦俗字也論雕字曰雕之為雕猶雞之為雞本一字而雕則琢也今反歧雕與雕為二字而繫雕與雕為一字謬之尤者也論華字曰古作蕐通作蕐宋齊以南無花字北朝魏齊之交始有之論強字曰強者弓有力也強則蚚也非強也論累字曰繫累之累省而為累非積絫之絫論序字曰庠序之序是學名非次敘之敘論草字曰草乃象形若草則斗櫟實也別為一字論氣字曰凡天氣地氣之氣皆氣也加米是氣廩之氣今妄以氣為氣而加食字為餼贅文也論俊字曰千人之材曰俊若雋則肥肉也雋-隹弓之橫體引弓射隹故曰得雋非俊也今加人於雋旁通以為俊謬之大者也論黻字曰黑與青相次之文市則上古蔽前之皮其字象形市之重文曰韋冘非也後世加草於市為芾非也又改韋作繫為紱亦非也漢人不曉妄用之宋之米元章名芾而通書作黻皆誤也其書之大略如此力臣雖不知古人假借通用之說然謹守叔重之書辨鄉壁虛造之字其學識遠出戴侗楊桓之上矣雅好金石文字遇荒村野寺古碑殘碣埋沒榛莽之中者靡不椎拓嘗登焦山乘江潮歸壑往山巖之下藉落葉而坐仰讀瘞鶴銘聚四石繪為圖聯以宋人補刻字證為顧況書援據甚核力臣書法唐賢世稱能品為炎武寫廣韻及音學五書今世傳雕本是也

力臣之後有吳玉搢字藉五號山夫考古書文字之異取字體之假借通用者繫韻編次各注所出為之辨證著別雅五卷亦癖金石與力臣同嗜作金石存十卷乾隆年間游京師秦大司寇蕙田延至味經軒中校定五禮通考後以廩貢生官鳳陽訓導卒

又有安邑宋半塘者傳潛邱之學半塘名鑾字符衡世居運城生而穎悟善讀書乾隆甲子舉於鄉戊辰成進士銓授浙江常山縣知縣三年調鄞縣蒞鄞七年以廉能升廣東南雄府通判署連州又署澳門同知又署潮陽縣所至有政聲士民立生祠頌遺愛焉以親老告歸囊無長物攜書數千卷而已歸田後弟某為確山令馳書招之至確山卒於官署半塘湛深經術尤精小學以潛邱古文尚書疏證文詞曼衍而不爾雅重輯尚書考辨四卷嘗曰經義不明小學不講也小學不講則形聲莫辨而訓詁無據矣說文解字乃小學之祖也取而疏之治經者其有所津逮乎採經史方言釋名玉篇廣韻水經注諸書為說文解字疏詳贍辨博又益以附借備三門如水部沛字本遼東水名附訓為澤借訓為大為僕此皆見於經傳者若見於史者如漢書禮樂志神哉沛師古注沛疾也司馬相如封禪文沛然改容師古注感動又大人賦沛艾赳注張揖曰沛艾駊騀也則謂之備也此乃宋氏一家之學附者說文無此訓以經注訓附益之故曰附至於借例與附益無二又非通借之借意當時必有一說以處之不可得聞矣又有易見尚書彙鈔漢書地理考詩文集藏於家子葆淳字帥初一字芝山乾隆甲午優貢生癸卯舉人隰州學正以例授國子監助教學問淹通工詩古文詞性愛金石隸書行楷山水皆入能品傳其家學時陽城張古余太守與芝山友善太守名敦仁古餘其字也乾隆甲午舉人乙未成進士戊戌補應殿試以知縣用今官吉安府知府於學無所不窺邃於經術尤精天文歷算北方之儒者也

#### 胡渭 <small>黃儀 顧祖禹</small> {#2}

胡渭初名渭生字胐明一字東樵世為德清人曾祖友信明隆慶戊辰進士廣東順德縣知縣有政聲工古文與歸有光齊名世所稱思泉先生也父公角天啟甲子舉人渭生十二而孤母沈攜之避寇山谷間雖遭顛沛猶手一編不輟十五為縣學生試高等充增生屢赴行省試不售乃入太學嘗館益都馮文毅公家渭潛心經義尤精輿地之學昆山徐尚書乾學奉詔修一統志開館洞庭山延渭與黃儀子鴻顧祖禹景範閻若璩百詩分郡纂輯因得博觀天下郡國書又與子鴻輩觀摩相善而問學益進焉

渭素習尚書禹貢謂偽孔孔沖遠及蔡沈於地理皆疏舛如三江當主鄭康成說庾仲初之言不足信浮於淮泗達於河河當從說文作菏滎波既豬波當從鄭康成本作播梁州之黑水與導川之黑水不可溷而為一因足疾家居博稽載籍及古今注釋考其異同而折中之依經立解章別句從成禹貢錐指二十卷錐指者取莊子秋水篇用管窺天用錐指地之意言所見者小也又謂禹貢山川非圖不明而漢永平中賜王景之圖及晉司空裴秀之圖皆亡宋程大昌禹貢山川地理圖世無傳本而合沙鄭氏東卿禹貢二十五圖世亦罕覯且於郡國山川未能精審先儒舊說與經異者不能厘正乃據九州島五服導山導水之文證以地志水經參之傳紀計裡畫方為圖四十七古今水道山脈條分縷析聚米畫沙如身歷目擊者矣漢唐以來河道遷徙雖非禹貢之舊要為民生國計所繫故於導河一章備考歷代決溢改流之跡論近日淮黃之勢雲清口不利海口愈塞加以淫潦而何淮上流一時並決洪澤諸湖衝蕩高堰人力倉卒難支必決山鹽高寶諸湖而淮南海口沙壅更甚為禍尤烈近日治河乃遏之使不得北而南入於淮以便運耳南行非河之本性東衝西決率無寧歲非治河治漕也設會通有時不用則河可以北先期戒民凡田廬塚墓當水之衝者悉遷他所官給其費兩岸之堤增卑培薄更於低處創立遙堤使暴水至得左右游波寬緩而不迫然後縱河所之決金龍注張秋而東北由大清河入於渤海不煩人力也其說可稱卓論豈不通時務之迂儒所能哉

嘗謂詩書禮春秋皆不可無圖惟易無所用圖六十四卦二體六爻之畫即圖也八卦之次序方位乾坤三索出震齊巽二章盡之矣安得有先後天之別哉河圖之象自古無傳何從擬議洛書之文見於洪範五行九宮初不為易而設作易圖明辨十卷又言洪範古聖所傳如日月之麗天有目者所共睹而閒有晦盲否塞者先儒曲說為之害也漢儒五行傳專主災異以瞽史矯誣之說亂彝倫攸敘之經其害一也洛書之本文具在洪範宋儒創為白黑之點方圓之體九十之位書也而變為圖矣且謂洪範之理通於易劉牧以九為河圖十為洛書蔡元定兩易其名其害二也洪範元無錯簡而宋儒任意改竄移庶徵王省惟歲以下為五紀之傳移皇極斂時五福至其作汝用咎及三德惟闢作福以下並為五福六極之傳其害三也作洪範正論五卷又作大學翼真七卷言格物致知之義釋在邦畿章內本無缺文無待於補其議論之正可謂通儒矣

康熙己卯因再從侄會恩官京師乃複游日下禮部尚書李振裕侍講學士查升皆以為當代儒宗未幾以老病歸升供奉內廷暇日以禹貢錐指進呈上覽而嘉之問年籍對曰浙江人六十餘歲禮部侍郎胡會恩之叔也四十二年法駕南巡渭撰平成頌一篇獻諸行在有詔嘉獎召至南書房直廬賜饌及書扇又御書耆年篤學四大字賜之禁直諸臣咸謂一時之曠典云五十三年正月九日卒於家年八十有二

黃儀常熟人篤信古學放經史中地理及各家輿地書靡不究心謂班書地志所載諸川第言其所出所入而中間經歷之地不可得聞惟水經注備著之然非繪圖讀者不能了然於心目乃反複尋玩每水各為一圖如某水出某縣向某方流徑某縣某方至某縣合某水某縣入某水無一不具閻若璩見之不忍釋手嘆曰酈道元千古以下第一知己也

顧祖禹無錫人徙居常熟客於釣渚渡依範九鼎後居膠山黃守中家父柔謙字剛中精於史學著山居贅論一書祖禹少承家訓不事拈括經史皆能背誦如流水性好遠游足跡遍天下無所遇歸而閉戶著書撰歷代州域形勢九卷南北直隸十三省一百十四卷川瀆異同六卷天文分野一卷共一百三十卷又用開方法繪地圖四卷名曰讀史方輿紀要凡職方廣輿諸書承訛襲謬皆二駁正詳於山川險要及古今戰守之跡而景物名勝皆在所略讀其書可以不出戶牖而周知天下之形勝為地理之學者莫之或先焉世所稱三大奇書此其一也其二則梅文鼎歷算全書李清南北史合鈔然合鈔本人所易為李書尤嫌疏漏豈能與顧氏梅氏之書稱鼎足哉

#### 張爾歧 {#3}

張爾歧字稷若自號蒿庵居士濟陽人也少為縣諸生遜志好學工古文詞著天道論中庸論篤終論為時所稱年三十讀儀禮嘆曰漢初高堂生傳儀禮十七篇武帝時有李氏得周官五篇河間獻王以考工補冬官共成六篇奏之後複得古經五十六篇於魯淹中其十七篇與高堂生所傳同餘三十九篇無師說漢志所載傳禮者十三家其所發明皆周官及此十七篇之旨也十三家獨小戴大顯近代列於經以取士而二禮反日微蓋先儒於周官疑信各半而儀禮則苦其難讀故也夫疑周官者尚以新莽荊國為口實儀禮則周公之所定孔子之所述當時聖君賢相士君子之所遵行可斷然不疑者而以難讀廢可乎因鄭康成注文古質賈公彥釋義曼衍學者不能尋其端緒乃取經與注章分之定其句讀疏其節錄其要取其明注而止有疑義則以意斷之亦附於末始名儀禮鄭注節釋後改名儀禮鄭注句讀又參定監本脫誤凡二百餘字並考石經脫誤凡五十餘字作正誤二篇附於後成書之時年五十有九矣昆山顧炎武游山左與爾歧友善讀其書而為之序手錄一本藏山西祁縣所立書堂嘗與汪琬書稱爾歧之學根本先儒立言簡當又與友人論師道書曰獨精三禮卓然經師吾不如張稷若其為亭林所推重如此爾歧閉戶著書是以世無知者平生交游炎武之外則長山劉友生樂安李象先關中李中孚王宏撰四人而已所著書有夏小正傳注一卷吳氏儀禮考注訂誤一卷弟子職注一卷老子說略二卷濟陽縣志九卷蒿庵集三卷蒿庵閒話二卷春秋傳議未成晚年蕭然物外不與世接自為墓銘而卒

#### 馬驌 <small>王爾膂</small> {#4}

馬驌字宛斯一字驄禦鄒平人順治已亥進士謁選在京師用才望與順天鄉試同考官後為淮安府推官尋奉裁改知靈壁縣有善政卒於官士民皆哭且號於上曰願世世奉祀於是得部檄祠名宦驌少孤事母以孝聞穎敏強記於書無不精研而尤癖左氏春秋以敘事易編年引端竟緒條貫如一傳謂之左傳事緯凡數萬言又取太古以來及亡秦之事合經史諸子鉤括裁纂佐以圖考參以外錄謂之繹史分五部一曰太古三皇五帝計十篇二曰三代夏商西周計二十篇三曰春秋十二公時事計七十篇四曰戰國春秋至亡秦計五十篇五曰外錄紀天官地志名物制度等計十篇合一百六十篇篇為一卷其書最精時人稱為馬三代顧炎武讀是書嘆曰必傳之作也康熙四十四年仁皇帝南巡狩至蘇州一日垂問驌所著書命大學士張玉書物色元板明年四月令人齎白金二百兩至鄒平購板入內府

同時有王爾膂字襄哉號止庵一號泡齋掖縣諸生讀經宗漢學以為鄭夾漈謂漢人窮經而經亡此言大非漢儒有家法七十子之大義賴漢以存窮經而經亡當在魏晉以後蓋荀虞之易亂於王輔嗣馬鄭之書亡於偽孔氏賈服之春秋淆於杜元凱其幸存者毛鄭之詩何氏之公羊鄭氏之三禮耳窮經當以毛何鄭為主然後參以六朝唐宋元明諸儒擇其善而折衷焉庶乎可矣其論讀史也以正史為主而旁證以外史如前後漢外有荀悅袁宏兩漢紀三國志外有蕭常續漢書謝陛季漢書晉書外有崔鴻十六國春秋南北史宋齊梁陳隋諸書外有許嵩建康實錄新唐書外有劉煦舊唐書範祖禹唐鑒五代史外有尹洙五代春秋範坰林禹吳越備史句延慶錦里耆舊傳馬令陸游南唐書宋史外北宋有王禹偁東都事略曾鞏隆平集南宋有李心傳建炎以來朝野雜記徐夢莘北盟會編葉紹翁四朝聞見錄元史外有蘇天爵名臣事略凡此諸書皆當參互考訂以知其得失亦一時之學者也