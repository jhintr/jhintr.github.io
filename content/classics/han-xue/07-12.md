---
title: "李鍾泗"
subtitle: ""
date: 2024-02-07T09:30:43+08:00
lastmod: 2024-02-07T09:30:43+08:00
draft: false
brewing: true
weight: 712
---


李鍾泗字濱石其先阜寧人父世璉賣卜揚州市遂居甘泉濱石讀書性善記人所作文一覽即能暗誦治經深於左氏春秋撰規規過一書抑劉伸杜焦孝廉循稱其書精妙詳博而藩未之見也濱石少孤從黃大令洙讀四子書黃君愛其聰穎忽棄而學賈一日誤碎肆中玻璃缸賈者責之濱石大哭黃君適過之曰所碎之器我償汝值賈者遜謝乃攜濱石歸謂其母曰此子能讀不能賈而使之賈何哉母曰家貧不能供修脯黃君曰第從我讀何修脯為年之後補邑庠生文名大著嘉慶六年辛酉舉於鄉其學益進嘗從藩問喪禮往覆問難發人所未發赴禮部試不第歿於京師