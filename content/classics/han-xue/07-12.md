---
title: "李鍾泗"
subtitle: ""
date: 2024-02-07T09:30:43+08:00
lastmod: 2024-02-23
draft: false
brewing: false
weight: 712
---


李鍾泗，字濱石。其先阜寧人，父世璉賣卜揚州市，遂居甘泉。濱石讀書，性善記，人所作文，一覽即能闇誦。治經深於左氏春秋，撰規規過一書，抑劉伸杜，焦孝廉循稱其書精妙詳博，而藩未之見也。

濱石少孤，從黃大令洙讀四子書，黃君愛其聰穎。忽棄而學賈，一日誤碎肆中玻璃缸，賈者責之，濱石大哭，黃君適過之，曰「所碎之器，我償汝值」，賈者遜謝。乃攜濱石歸，謂其母曰：「此子能讀不能賈，而使之賈，何哉？」母曰：「家貧，不能供脩脯。」黃君曰：「第從我讀，何脩脯為！」一年之後，補邑庠生，文名大著。嘉慶六年辛酉，舉於鄉，其學益進。嘗從藩問喪禮，往覆問難，發人所未發。赴禮部試不第，歿於京師。