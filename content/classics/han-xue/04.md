---
title: "卷四"
subtitle: ""
date: 2023-07-19T15:33:04+08:00
lastmod: 2023-07-19T15:33:04+08:00
draft: true
brewing: true
weight: 4
---

王蘭泉先生［袁廷檮］

先生諱昶字德甫號述庵一字蘭泉又字琴德其先世居浙江之蘭溪高祖懋忠始遷江南松江府青浦縣西珠街角鎮遂為青浦人考士毅字鴻遠年四十五無子禱於杭州靈隱寺夢人贈以蘭明日市蘭歸逾兩旬蘭茁兩枝一出土即隕其一長尺有六寸森森若巨竹狀及夏紫燕棲於楹同巢異穴至冬陸太夫人孕男不育而錢太夫人生先生咸以為蘭征燕兆也先生生而開敏四五歲時能背誦周伯弜三體唐詩為人演說楊用修廿一史彈詞娓娓不倦年十八應學使試以第一入學是年得韓柳文集歸震川集張炎山中白雲詞讀而愛之乃肆力於古文詞年二十一丁外艱先生侍疾日久哀勞毀瘠居喪讀禮不作詩文服闋游吳中蔣恭棐楊繩武見先生詩文謂宋文憲以後一人也肄業紫陽書院時從惠徵君定宇游於是潛心經術講求聲音訓詁之學是時沈尚書歸愚為院長選先生及王光祿鳳喈吳舍人企晉錢少詹曉征贈光祿寺少卿趙升之曹學士來殷上海黃芳亭泌陽令文蓮七人詩稱為吳中七子流傳日本大學頭默真迦見而心折附番舶上書於沈尚書又每人各寄相憶詩一首一時傳為藝林盛事乾隆十八年癸酉鄉試中式十九年甲戌成進士歸班候選秦尚書蕙田延先生修五禮通考明年游山左歸陸太夫人病逝哭泣盡禮兩淮鹽運使盧見曾聘先生課其子及孫與程編修午橋馬同知曰管弟徵君曰潞汪部曹棣張貢生四科為文酒之會二十二年高宗純皇帝南巡獻賦行在欽定一等第一授內閣中書是歲仍留揚州盧運使屬撰紅橋小志以記筱園平山堂亭榭花木之勝明年入都供職溧陽南沙薌林三公皆以國士待之二十二年授刑部山東司主事充方略館收掌官三十一年授刑部浙江司員外三十二年升刑部江西司郎中三十三年兩淮運使提行事發先生與趙文哲坐言語不密罷職

時緬甸未靖詔以伊犁將軍文成公阿桂為兵部尚書定邊右副將軍總督云南貴州文成文勤公阿克敦子也文勤為先生殿試讀卷師是以知先生學問經濟請以從詔許之三十四年文成出萬仞關住騰越頃之得旨命大學士忠勇公傅恆為經略緬酋懵駁乞降經略屬先生草檄諭懵駁允其降三十六年文成罷用理藩院尚書溫福代之奏留先生佐籌善後事會四川小金川土司澤旺之子僧格桑指沃咒詛發兵占其地又侵據明正土司濃等寨而金川應襲土司索諾木亦並革什咱殺其土司上命溫福移師赴四川奏請以先生行奉旨賞給主事隨往四川軍營辦事旋授吏部考功司主事僧格桑遣人訴沃詛害狀先生作檄斥其罪大兵進討克斑斕山破斯當安進攻日耳寨三十七年參贊大臣五岱與溫福訐訟詔罷五岱命文成往北山木雅斯底代統其眾先生從文成督兵緣山而下築卡斷賊路時南路總督桂林統兵次達烏久不能克乃以兵三千遣參將薛綜從墨壟溝經郭舟山出賊後為夾攻之策既行大雨雪兵無繼者金川賊由格六古來援綜援絕糧盡全軍皆沒上削桂林職趣文成督南路兵文成奏請以先生從先生因兵至達烏久不攻戰賊必無備乃建策潛師襲之於十一月四日子刻潛師渡溪遂據達烏翁古爾壟之賊亦震駭無守志破其柵克美諾僧格桑遁入金川

先是文成奏先生系獨子母年七十餘深明大義勖以殫心軍事今從軍已五年矣請量加拔擢至是得旨以吏部員外郎升用大兵進討金川議分三路溫福與參贊哈國興由空喀文成與參贊明亮由當噶兵部尚書果毅公豐升額與參贊舒常往綽斯甲由日傍俄坡未幾哈國與病沒奉旨以海蘭察代之三十八年從師由美諾進發次當噶山攻克西山峰又克兩大碉而將軍溫福自空喀移兵木果木攻戰失利賊煽小金川人盡反其地先侵登達占固提督董天弼赴水死遂分寇登春八卦碉海蘭察奪隘出兵潰溫福死焉六月十日也金川既得美諾率眾犯當噶參將劉輝祖率一百四十餘人拒戰自亥至寅殺賊二百人而領隊大臣奎林於色木則隘口拒賊日十餘接賊死者甚眾畏當噶兵乞降文成知當噶不可守姑從其請徹師至翁古爾壟奏沃日乃進討大路請往視師乃西行是時晨夕得警報而詔旨詢問無虛日先生馳馬日行四五百里夜草奏治文書恆徹夜不寐十一月八日大兵至大板昭僧格桑複竄入金川八日而小金川悉平三十九年分兵三路合攻先生從師自美諾啟行抵穀噶四月刑部侍郎袁守侗按事入川詔令入軍營視狀知軍牘皆先生一人經畫回京具奏上嘉之有旨垂問文成覆奏得旨擢吏部郎中四十年五月克遜克爾宗奉旨補吏部文選司郎中八月克勒烏圍賊巢十二月克則朗噶克下壓雍中喇嘛寺取之金川賊索諾木之母阿倉及姑阿青時在河西路斷不能歸來降於是移大營於噶喇依［即刮耳崖］四十一年三路兵合攻索諾木兄莎羅奔岡達克索諾木明楚克等相繼投出三月合攻益急索諾木率其兄爽爾瓦沃雜爾弟斯丹巴妻巴底土妹得什安木楚及大頭人丹巴訛雜爾等二千餘人齎印出降僧格桑已病死並以首獻兩金川蕩平先生從徵九年雖羽書旁午然磨盾之暇馬上吟詠穹廬誦讀無一日廢也凱旋至良鄉駕幸黃新莊郊勞用戎服行禮四月二十九日上遣皇子獻俘太廟五月朔御午門受俘訊於瀛台以逆酋兄弟罪在不赦磔死縣首槁街是日幸紫光閣賜宴作四裔之樂宴畢賜白金段匹朝珠荷包奉旨吏部郎中王昶久在軍營著有勞績著升授鴻臚寺卿賞戴花翎在軍機處行走命纂金川方略充總修官尋擢通政使司副使四十二年三月擢大理寺卿四十三年上因大清一統志成於雍正四年至乾隆二十三年平定准噶爾回部拓地二萬餘里及府州縣增置改析者多命重修充總修官四十四年補授都察院左副都御史又有旨授河南布政使戶部尚書梁公國治言先生在軍機久多聞舊事請留內用上允其奏四十五年隨駕南巡鑾輿次嘉興有旨授江西按察使旋丁內艱回籍治喪能盡古喪禮奉諱家居時建宗祠置家塾以教族人子弟服闋補授直隸按察使未抵任改授西安按察使四十九年甘肅固原屬鹽茶廳回人田五阿渾倡複新教糾眾攻破西安州阿渾者回語通經教主之稱也總督李侍堯提督剛塔具奏奉旨以西安州距陝西長武六跕恐回匪竄入命往御乃至長武長武有都司一員兵一百三十名提督調去存三十名又益以宜君兵五十名合參將孫受兵四十二名共一百二十名而長武之通甘肅者有七路各以兵役數人守之未幾田五自戕死餘黨張文慶等走會寧提督又調孫受兵去長武勢益弱賊又走安定之官川其地乃前回匪馬明心所居回匪盤聚於此賊勢甚張乃借兵於總兵三德得兵三百令通判黃秉哲率領以來椎牛享之分撥城內外聲勢稍壯民心乃安

時副都統明善參將孫受以滿漢兵一千七百人駐高廟山擊賊失利二人沒於陣賊勢大熾距長武不及三百里先生乃試炮巡城為防禦計數堞分人籍城外民強壯者識其名如有急入城協守凡刀矛炮石鐙燭油米悉具無缺民恃以不恐邠乾永壽皆鑿塹填門而長武樵採往來自若也賊知有備不敢犯與石峰回匪合兵據隘以守上命大學士阿桂戶部尚書福康安領侍衛內大臣都統海蘭察領京兵從山西來工部尚書複興領兵從河南來將軍莽古賚統寧夏兵一千阿拉善王旺親班巴爾統蒙古兵一千五百皆會隆德賊首馬文熹率眾降而總兵三德調赴甘肅敷倫泰代之會敷倫泰亦調往甘肅以太原總兵富敏泰統兵先生恐其未習地利遂出長武從隴州至長寧見富敏泰告以要險形勢及攻賊之策複歸長武諸軍攻剿斷賊水道賊勢蹙欲突圍出海蘭察率兵邀截殪無算於是阿渾張文慶李可魁馬四娃等皆就擒餘黨悉平是役也用兵陝西綠營駐防五千名之外調山西兵二千京兵二千絡繹過長武需車輛馬贏約以萬計而銀錢火藥槍炮車裝駝載者又以萬計先生不攜胥吏不籍賓僚草檄飛書無一舛誤奏上有旨嘉許五十一年河南伊陽縣民秦某等三十餘人戕知縣孫岳灝逸去巡撫畢沅搜捕不獲因奏言伊陽接壤湖陝恐由熊耳諸山遁入商洛得旨派往督緝乃赴商州檄州同李景蓮邏緝奉旨授雲南布政使仍令督捕事竣入都陛見未幾景蓮等獲秦某解京師即命入京陸見時奏肝氣不調精神疲憊請改京職溫旨不許乃之任五十三年調江西布政使五十四年奉旨授刑部侍郎五十五年隨駕東巡回鑾至青縣上命與兵部尚書慶桂往江南同鞫高郵州典史陳倚道揭州書吏假印重徵事定讞回京又命同兵部侍郎吉慶馳驛鞫湖南湘鄉縣民童高門控書吏收漕折色案事竣又命審湖北應城縣科派斂錢事發折起行又得旨鞫江陵縣趙學三控書吏何良弼修方家淵堤工偷減土方案訊畢又命訊湖南永明縣賄買武童及長沙勒買常平倉穀二案分別定擬奏聞奉旨允行是年純皇帝八旬萬壽恩詔晉封三代皆光祿大夫妣皆一品夫人先生暨鄒夫人亦封一品勘方家淵堤工時按冊丈量無偷減情跡其殘損處應賠補者屬知府張方理任之回至荊州方家淵堤工尚未修補乃具奏方理草率捏飾落其職五十七年隨駕幸五台八月充順天鄉試主考官有貴介子擯斥忤當軸旨遂乞假南歸有終焉之志矣一日上召見大臣詢王昶何以不來輦下諸公飛札告知乃克日就道時屆隆冬跋涉二千里精神疲苶動履盤跚召見時上鑒其老病以原品休致傳諭歲暮苦寒宜俟春融回籍

先生以文學受純皇帝特達之知所以開續三通館方略館通鑒輯覽皆預纂修之役己卯庚辰壬午充順天鄉試同考官辛巳癸未充會試同考官及壬子主試順天所得皆知名士在京師時與朱笥河先生互主騷壇門人著錄者數百人有南王北朱之稱歸田後往來吳門賓從益盛與王西沚錢竹汀兩先生艤舟白公堤下朋簪雜沓詩酒飛騰望之者若神仙然六十年乙卯先生年七十二純皇帝以明年歸政舉行千叟宴詔中外臣工逾七十者皆入宴遂詣闕召見時詢問舊事及江浙年歲豐稔狀奏對稱旨嘉慶元年正月初四日行千叟宴禮於寧壽宮宴畢賜玉如意楠木鳩杖紬段裝錦大呢筆墨等十六件獻詩六章奉旨刻入燕集中二十一日陛辭出都主婁東書院講席嘉慶四年正月太上皇帝升遐入都哭臨三月初一日召見詢問歷官始末及外省吏治民情與川楚寇盜未平之故奏對畢又諭凡有欲言可繕寫密封以進明日詣觀德殿前敬謁梓宮遂陳數事上命留覽四月十三日百日期滿具奏回籍先生以辛酉年補博士弟子至嘉慶六年辛酉六十年矣江蘇學政錢樾松江府知府趙宜喜請重游泮宮率新弟子祗謁文廟行釋奠禮宴於曲水園時阮侍郎元為浙江巡撫請主敷文書院主講席者三年卒於家年八十有三

先生天資過人於學無所不窺尤邃於易詩宗杜少陵玉溪生而參以韓柳古文則以韓柳之筆發服鄭之蘊功業文章炳著當代求之古人中亦豈易得者哉生平著述甚富春融堂詩文集六十八卷金石粹編一百六十卷明詞綜十二卷國朝詞綜四十八卷湖海詩傳四十六卷續修西湖志青浦縣志太倉州志陝西舊案成編云南銅政全書皆刊行於世其未刊行者則滇行日錄三卷征緬紀聞三卷蜀徼紀聞四卷屬車雜志二卷豫章行程記一卷商洛行程記一卷重游滇詔紀程一卷雪鴻再錄二卷使楚叢談一卷台懷隨筆一卷青浦詩傳三十六卷天下書院志十卷其未成書者則群經楬櫫五代史注楬櫫取周禮職金注今時之書有所表識謂之楬櫫之意蓋以漢學為表識而專攻毀漢學者皆藏於家

藩從先生游垂三十年論學談藝多蒙鑒許後先生因袁大令枚以詩嗚江浙閒從游者若騖若蟻乃痛詆簡齋隱然樹敵比之輕清魔提唱風雅以三唐為宗而江浙李赤者流以至吏胥之子負販之人能用韻不失黏者皆在門下嘉慶四年藩從京師南還至武林謁先生於萬松書院從容言曰明時湛甘泉富商大賈多從之講學識者非之今先生以五七言詩爭立門戶而門下士皆不通經史粗知文義者一經盼飾自命通儒何補於人心學術哉且昔年先生謂笥河師太邱道廣藩謂今日殆有甚焉默然不答是時依草附木之輩聞予言大怒造謗語構怨幾削著錄之籍然而藩終不忍背師立異也

先生弟子中以經術稱者三人開化戴君敦元字金溪乾隆癸卯舉人庚戌中式進士癸丑殿試授庶吉士今官刑部郎中會稽王君紹蘭字畹馨癸丑進士官至福建按察使二君博通經傳為當代聞人袁上舍廷檮字又愷一字壽階吳縣人也明六俊之後為吳下望族饒於資築小園於楓江有水石之勝又得先世所藏五硯為樓弆之蓄書萬卷皆宋槧元刻秘籍精鈔以及法書名畫金石碑版貯於五硯樓中又得洞庭山徐尚書健庵留植於金氏聽濤閣下之紅蕙種之階前名其室曰紅蕙山房遇春秋佳日招雲閒汪布衣墨莊胡上舍元謹同邑鈕布衣非石顧秀才千里戈上舍小蓮為文酒之會時錢竹汀先生主紫陽講席王西沚先生段大令懋堂三寓公亦時相過從袁大令枚王蘭泉先生往來吳下皆主其家於是四方名流莫不拏舟過訪詩酒流連應接不暇壽階性好讀書不治生產且喜揮霍急人之難坐是中落乃奔走江浙閒歲無虛日矣後江觀察頡雲延之康山賓館頡云為俗僧小石構精舍於浙之西溪屬壽階董其事冒暑熱獨步山中得痢下疾死於家年四十有七

藩與壽階少同里閈後攜家邗上壽階館於康山蹤跡最密談論經史有水乳之合壽階無書不窺精於讎校邃深小學其論大誥敘將黜殷命云今尚書諸本皆無命字詩豳譜正義引此則有命字案微子之命敘及周官敘皆云既黜殷命則此必曰將黜殷命二敘相應且此敘正義云黜退殷君武庚之命又云獨言黜殷命者又云且顧微子之命敘故特言黜殷命也據此則正義本實有命字近見錢少詹唐石經考異云將黜殷下本有命字後摩改因取舊藏石經檢視作字之旁猶留命字右偏之波磔誥字既移第二行之末矣而第三行之首猶有摩未盡之誥字具存此摩改之明證也其論說文解字蘜以秋華曰以秋華者謂此為月令有黃華之蘜字以別於蘜之為治牆菊之為大菊蘧麥也嗙司馬相如說淮南宋蔡舞嗙喻也曰淮南宋蔡舞嗙喻七言句也蓋凡將篇之一句李善引凡將曰黃潤纖美宜制禪歐陽詢引凡將曰鐘磬竽笙築坎侯皆七言也麔麋牝者曰宋本作牡與爾雅合上文曰麎牝麋則麔不當云牝矣液盡也曰盡當作律/血血部律/血氣液也小徐本玉篇廣韻並作律者假借通用字今毛本作盡誤也豕古文亥為豕與豕同曰汲古閣初印本篆文如此各本皆同說解當云古文亥亥為豕［小徐本如此］故字與豕同轉寫訛脫耳字與豕同者古文豕亦作豕見九篇豕部此己亥與三豕之所由誤也所謂誤者己與三字之誤耳亥豕古文本同字讀書者當依文義讀之今本剜改篆體作豕乾則叔重雲與豕同者何解乎著書甚多皆未編輯其子椎魯不能讀父書所有稿本散失無存矣今記藩之所聞者略書數語以見梗概云

非石名樹玉吳縣人家洞庭山隱於賈無書不讀亦深小學著有說文解字校錄三十卷說文新附考七卷詩文清峭拔俗亦當代之畸士焉

朱笥河先生

先生諱筠字竹君一字美叔號笥河其先家浙之蕭山曾祖必名始居京師遂為大興人祖登俊湖南長陽四川珙縣知縣後官中書科中書父文炳大興諸生官陝西盩厔縣知縣先生年十三通七經十五作詩文才氣浩瀚老宿見之咋舌與弟文正公圭讀書同臥起手鈔默誦雞鳴不已弟兄同入泮宮學使呂熾試以鵬翼搏風歌奇其才為之延譽京兆尹武進蔣炳邀劉文定公綸程文恭公景伊錢文敏公維城莊侍郎存與及其弟學士培因設筵招先生及文正公飲試以昆田雙玉歌詩成諸公嘆賞不絕於是京師有競爽之目年二十五乾隆癸酉中式舉人明年成進士選庶吉士丁丑散館授編修充方略館纂修官辛巳充會試同考官旋丁外艱哀毀骨立先生本無宦情服闋後欲遍游天下名山已乞假矣上召見文正詢家事曰編修無定額汝兄當補官不似汝需缺也文正告之翰林院取假呈歸曰兄實無疾恐上再詰問不敢欺罔強為弟起先生不答既而囅然曰汝敗我清興矣是年授贊善明年大考翰詹御試二等擢翰林院侍讀學士充日講起居注官戊子科順天鄉試同考官三十四年欽派協辦內閣學士批本事充己丑會試同考官庚寅奉命為福建鄉試正考官充辛卯會試同考官是秋奉命視學安徽以古學教士子重刻許氏說文解字而為之敘

敘曰漢汝南召陵許君慎範蔚宗儒林傳不詳惟曰五經無雙許叔重為郡功曹舉孝廉再遷除洨長卒於家作說文解字十四篇本書召陵萬歲裏公乘許衝上書言先帝詔侍中騎都尉賈逵修理舊文臣父故太尉南閣祭酒慎本從逵受古學博問通人考之於逵作說文解字凡十五卷慎前以詔書校書東觀教小黃門孟生李熹等以文字未定未奏上今病遣臣齎詣闕建光元年九月己亥朔二十日戊午上徐鍇曰建光元年安帝之十五年歲在辛酉也按賈逵傳肅宗建初元年詔逵入講北宮白虎觀南宮雲台八年詔諸儒各選高才生授左傳穀梁春秋古文尚書毛詩皆拜逵所選弟子及門生為千乘王國郎朝夕受業黃門署據此知許君校書東觀教小黃門等當在章帝之建初八年歲在癸未也本書許君自敘言粵在永元困敦之年孟陬之月朔日甲申次列微辭徐鍇曰和帝永元十二年歲在庚子也按逵傳逵以永元八年自左中郎將複為侍中騎都尉內備帷幄兼領秘書近署據此知許君本從逵受學其考之於逵作此事正當逵為侍中之後四年其後二十一年當安帝之建光元年歲在辛酉君病在家書成乃令子衝上之也其始末略可考見如此夫許君之為書也一曰世人詭更正文鄉壁虛造不可知之書一曰諸生競說字解經喧稱秦之隸書為倉頡時書一曰廷尉說律至以字斷法皆不合孔氏古文謬於史籀恐巧說衰辭使學者疑於是依據宣王太史籀大篆十五篇丞相李斯倉頡篇中車府令趙高爰歷篇太史令胡母敬博學篇黃門侍郎揚雄訓纂篇諸書又雜採孔子楚莊王左氏韓非淮南子司馬相如董仲舒京房衛宏數十家之說然後成之又曰必遵舊文而不穿鑿又曰非其不知而不問蓋其發揮六書之指使百世之下猶可以窺見三古制作之意者固若日月之麗天江河之由地其或文奧言微不盡可解亦必明者之有所述師者之有所授後學小生區聞陬見不得而妄議已易曰書不盡言言不盡意陳其大要約有四端一曰部分之屬而不可亂敘曰其建首也立一為端據形聯系引而申之以究萬原畢終於亥是以徐鍇作系傳有部敘二卷本易敘卦傳為之推原偏旁所以相次之故使五百四十部一字不紊今起東既疑韻書而比類又從字體便於檢討實昧形聲自李燾之五音韻譜作而部分紛然自亂其例矣一曰字體之精而不可易夫篆本異文而今同一首者奉奏春秦泰是也篆本同文而今異所從者辶從從⼵士徒是也賊之從戈則聲而改從戎賴之從貝剌聲而改從負半訛也悘之為舜壺之為壺囗共之為曲█之為爵全訛也以氣化之氣當乞而氣牽之氣遂當氣於是有俗餼字以萎飼之萎當夕委而飢喂之喂當萎於是有俗餒字此因一字以訛數字者也匈已從勹而又從肉州已從川而又從水既重其類堙從土而又土蜀從蟲而加蟲又重其從此並二字以訛一字者也從者失從滋者不滋自隸一變之楷再變之而字體莫之辨識矣一曰音聲之原可以知農之從晨囪聲玉篇囪窗同考工記匠人四旁兩夾窗窗一音匆徐鍇以為當從凶乃得聲非也移之從禾多聲古音弋多反楚辭夫聖人者不凝滯於物而能與世推移舉世皆濁何不淈其泥而揚其波徐鍇以為多與移聲不相近非也能之足似鹿從肉乙聲古音奴來奴代反詩其湛曰樂各奏爾能賓載手讎室人入又酌彼康爵以奏爾時徐鉉等以為乙非聲疑象形非也摘之從手啻聲陟革反去聲則陟置反啻與啇同文摘與適同聲詩勿予禍適稼穡匪懈徐鉉等以為當從適省乃得聲非也此音聲之可據者也一曰訓詁之遺可以補易其牛觢觢一角仰也爾雅皆踊觢郭注今豎角牛也書西伯既欦黎欦從戈今聲殺也不當作戡戡剌也詩深則砅砅從水從石履石渡水也在彼淇厲蒙梁而言亦此訓也得此蟗爾黽蟗亦為鼀鼀爾黽詹諸縞衣綼巾綼從糸卑聲未嫁女所服處子也周禮垗五帝於四郊垗畔也為四畤界祭其中也春秋傳修塗梁溠溠荊州浸也職方氏豫州其浸波溠鄭注春秋傳曰楚子除道梁溠則溠宜屬荊州在此非也闕鞏之甲鞏水邊石也論語小人窮斯濫矣濫從女監聲過差也孟子呭呭猶沓沓呭呭多言也沓沓語多沓沓也所謂言則非先王之道也爾雅西至汃國謂四極汃從水入聲西極之水也廣韻汃府巾切西方極遠之國又普八切西極水名也不當作邠邠周大王國也此訓詁之可據者也

部以屬之體以別之音以審之訓以潔之文字之事加諸蔑矣後之非毀許君者或摘其一文或泥其一說歷代以來不量與撼要無足論惟近日顧氏炎武修紹絕業學者所宗而於是書亦有不盡然之言竊恐瞽說附聲信近疑遠是不可以不辨今如所舉秦從禾以地宜禾宋從木為居薛從辛為罪威為姑也為女陰殹為擊聲困為故廬普為日無色貉之言惡犬之字如畫狗有曰不宜有袖為解衣耕吊為人持弓會驅禽辱為失耕時臾為束縛捽拽罰為持刀罵詈勞為火燒門宰為罪人在屋下執事冥為十六日月始虧刑為刀守井凡此諸說皆始造文字取用有故必非許君之所創作書契代遠難以強說複不當刪是以觀象闕文之訓明著於敘豈得以剿說穿鑿橫暴先儒乎至若江別泛洍舄掔已逑救各引載旆為坺當時孔壁古文未亡齊魯韓三家之詩具在眾音雜陳殊形備視豈容廢百舉一去都即鄙耶又言別指一字以鎦當劉以絻當由以絻當免此說亦非按本書之例從某者有其部也某聲者有其字也瀏之從水劉聲紬之從絲由聲勉之從力免聲具著於篇乃知書闕有閒傳寫者之過謂別指一字以當之者謬矣記曰今人與居古人與稽居不當為法古乎易曰是興神物以前民用用不當為卜中乎費誓之費改為粊訓為惡米按陸德明經典釋文曾子問注作粊誓粊音秘鄭君說也童為男有罪按易喪其童僕作童至僮之字國語使童子備官而未之聞韋昭注僮僮蒙不達也史記樂書使僮男僮女七十人俱歌本書敘尉律學僮十七已上亦同當知僮子之僮從人罪人為奴者正作童也訓參為商星乃連大書讀參商星也即如水部河水出焞煌塞外泑澤在昆崙下之例明參與商同為星非參商亦不知也其引齊之郭氏及樂浪事古人往往隨事博徵不拘拘一說也至援莽傳及讖記以劉之字為酉金刀謂許君脫其文按劉之字從刀從金酉聲酉古酉酉非酉也讖記不可以正六書後漢書光武紀論王莽以錢文有金刀改為貨泉或以貨泉字為白水真人於篆貨或近真人泉豈得為白水耶五行志獻帝初僮謠曰千里草何青青十日卜不得生以千里草為董十日卜為卓按重字從壬東聲非千里草早字為日在甲上非十日卜又可據以為證乎又援魏太和初公卿奏於文文武為斌古未嘗無斌字按彬從彡從林為文質備文武之字經典闕如不知所從無以下筆徐鉉列之俗書是也又可據魏以疑漢乎凡顧氏所說皆不足以為許君病輒附疏之用詔學者

時上詔求遺書先生上言伏見皇上稽古右文勤求墳典請訪天下遺書以廣藝文之闕而前明永樂大典中古書有僅存宜選擇寫入於著錄又請立校書之官參考得失並令各州縣所有鐘鼎碑碣悉拓進呈俾資甄錄奏入上嘉之下軍機大臣議行乃命纂輯四庫全書於永樂大典中採輯逸書五百餘部次第刊布流傳海內實先生啟之也又奏請仿漢熹平唐開成故事擇儒臣校正十三經文字勒石太學奉旨候朕緩緩酌辦其秋以某生欠考事部議甚嚴得旨朱筠學問尚優加恩授編修在四庫全書處行走又命總辦日下舊聞纂修事是時金壇掌院為總裁又直軍機凡館書稿本披核辨析苦往覆之煩欲先生就見而先生執翰林故事總裁纂修相見於館無往見禮先生友某公強先生見之先生持論侃直不稍下金壇憾之閒為上言朱筠纂修不勤上曰命蔣賜棨趣之而不之罪焉己亥八月特旨命先生督學褔建至閩以經學六書訓士口講指畫無倦容有某生為攝令某坐以殺人鍛煉成獄發其奸雪某生冤閩中士人至今稱道之任滿回京卒於家年五十有二

先生博聞宏覽於學無所不通說經宗漢儒不取宋元諸家之說十七史涑水通鑒諸書皆考其是非證其同異泛濫諸子百家而不為異說所惑古文以班馬為法而參以韓蘇詩歌出入唐宋不名一家先生之學可謂地負海涵淵渟岳峙矣先生性愛山水探黃山武夷之勝峭壁巉岩不通樵徑攀藤附葛必登其巔題名鐫石而下性又喜飲至連舉數十觥不亂拇戰分曹雜以諧笑每酒酣耳熱時議論天下事自比李元禮範孟博激揚清濁分別邪正慷慨激昂聞者悚然屢主文柄搜羅英俊如大理寺卿陸錫熊吏部主事程晉芳禮部郎中任大椿皆所取士也戴編修震汪明經中皆兀傲不群好雌黃人物在先生幕中獨於先生無閒言陽湖孫觀察星衍為諸生時以不見先生為恨屬同邑洪君稚存為紹願遙執弟子禮天下士仰慕豐採望風景附有如此先生提唱風雅振拔單寒雖後生小子一善行及詩文之可喜者為人稱道不絕口飢者食之寒者衣之有廣廈千間之概是以天下才人學士從之者如歸市所居之室名曰椒花吟舫亂草不除雜花滿徑聚書數萬卷碑版文字千卷終年吟嘯其中足不詣權貴門惟與好友及門弟子考古講學釃酒盡醉而已藩年十六即受知於先生每酒闌燈灺時嘗謂藩曰吾儕當以樂死功名利鈍何足介意哉先生之襟期磊落蕭然遠矣

子二長錫卣府學生次錫庚字少白乾隆戊申科舉人候選直隸州緣事罷官讀書好古精於左氏春秋能世其學弟子以通經著者興化任大椿龍溪李威陽湖洪亮吉孫星衍偃師武億全椒吳鼒李威字畏吾深於六書之學著有說文解字定本十五卷戊戌進士今官廣東廉州府知府孫星衍字伯淵讀書破萬卷訓詁輿地及陰陽五行之學靡不貫串乾隆丙午舉人丁未以第二人及第今官山東糧道吳鼒字山尊淹通經史凡學術之異同論說之是非一見即能分黑白辨昭聾也乾隆壬子舉人嘉慶己未進士今官翰林院侍讀學士任君大椿別見

武億武億字虛谷先世由懷慶軍籍遷偃師父紹周雍正癸卯進士官至吏部郎中少喜讀書年十七喪父十九母孟生母郭皆逝時伊洛溢廬舍毀圮架席處洿泥中誦讀不輟斯朽木焚火以禦寒斧傷指及足流血殷地終不廢讀也年二十二入學乾隆庚寅舉鄉試庚子會試中式賜同進士出身以知縣用辛亥選山東博山縣訟無留牘禱雨即降有人賄以二千金者曰汝不聞雷聲乎我懼雷擊我也暇日召耆老問土俗利病革除民供煤炭及饋里馬草豆諸秕政博山民煮糯米汁為土玻璃作釵珥瓶盎燈球鬻於市及婦孺嬉戲之物不足以供玩好之式乾隆中葉有好事者為山東巡撫取以入土貢遂為例每歲按額征之民苦其擾乃為民請於大吏力白其害遂不入貢創範泉書院立程課教諸生親往講學勵以讀書立品為善士君承笥河先生之學痛詆二氏乃檄合邑僧尼至署諭以佛為異端害人心壞風俗演傅奕韓愈之言反覆譬喻僧尼雖不解其說然感其誠皆蓄發還俗於是入其境者第聞絃歌之聲不聞梵唄之音矣

乾隆壬子大學士和珅兼步軍統領聞妄人言山東反賊王倫未死密遣番役四出蹤跡之於是副頭目杜成德曹君錫等十一人橫行州縣至博山宿逆旅飲博手持鐵尺指揮如意莫敢誰何君率役往收之成德等持器械拒捕役不敢前君手撲之僕縛以歸成德尚倔強不服出牌擲於堂上瞋目大呼曰吾等奉提督府牌緝要犯汝何官敢問我邪立而不跪命役撾其脛始伏地乃杖之曰牌役二名此十一人為誰且牌文明言所至報有司協緝汝來三日不謁見是不奉法吾通揭汝等騷擾狀奈我何成德等始懼咸叩首求去其事喧傳省中小人皆謂武鹵莽禍叵測將累上官時山東巡撫吉慶畏勢闒茸聞此言即發員絡繹於道訪問虛實有府佐劉大經者與君不相能駕說於大府前吉慶以濫責無罪直書其事劾之和珅笑曰是暴吾役之不謹而陰為武令地也封還其疏吉慶望風承旨易以任性行杖空言入奏報罷縣民聞令去扶老攜幼數千人走省中見大府叩首乞留我好官吉慶曰歸無嘩還汝好知縣吉慶知不容於輿論而忸於權勢會將入覲乃挈君至都下為謀捐複和珅總吏部事駁之其事遂寢乃請主東昌啟文書院講席以塞眾口也後故人秀水王複為偃師令遂歸與複商榷政事暇時考校古書相得甚歡不複作出山之計嘉慶四年天子親政和珅伏辜詔各舉所知廢員可起用者有以博山事聞敕吏部將原任山東博山縣知縣武億行文豫省巡撫咨部引見並將革職原案查奏十一月二十九日事也而君先一月死矣得年五十有五

君生而狀貌魁梧有兼人之力兼人之量生平深於經史七經注疏三史涑水通鑒皆能暗誦所著書有經讀考異義證偃師金石記校定五經異義駁異義補遺箴膏肓起廢疾發墨守鄭志等書與童君二樹名鈺者同修偃師縣志童君好收藏碑版君考訂秦漢以來金石文字童君服其精審於是酷嗜翠墨游歷所至如嵩山泰岱遇有石刻捫苔剔蘚盡心摸拓或不能施氈椎者必手錄一本偃師杏園莊去所居四十餘里民家掘井得晉劉韜墓志長二尺有餘重幾百斤君肩之以歸性善哭館笥河師家除夕師謂君曰客中度歲何以破岑寂君曰但求醉飽而已乃遺以二彘肩一雞一鶩蒙古酒一斗及湯餅丕飥諸物君閉戶恣啖食盡酒傾至晚師曰醉飽矣更有他求乎對曰哭師亦曰哭乃放聲大慟比鄰驚問笥河師大笑而去庚子年陽湖洪亮吉稚存黃景仁仲則流寓日下貧不能歸偕飲於天橋酒樓遇君招之入席盡數盞後忽左右顧盼哭聲大作樓中飲酒者駭而散去藩嘗叩之曰何為如此曰予幸叨一第而稚存仲則寥落不偶一動念不覺涕泣隨之矣藩戲之曰君乃今日之唐衢也藩與君交垂二十年核君行事不愧循吏古人云以經術飾吏事不通經術而能為循吏者蓋有之矣我未之見也

洪亮吉［張惠言　臧琳］

洪亮吉字君直一字稚存先世居歙縣祖公採贅於武進趙氏至君籍陽湖生六歲而孤依外家讀書穎悟異常兒晚自塾歸母氏篝燈課讀機聲軋軋與書聲相閒不斷年十八祖妣趙及祖相繼下世君承重水漿不入口杖而後起二十四歲入學為附生與同邑黃秀才景仁為詩歌相唱和有時譽人目為洪黃後謁安徽學使笥河先生受業為弟子先生延之校文時幕下士多通儒戴編修震邵學士晉涵王觀察念孫汪明經中皆通古義乃立志窮經家居與孫君星衍相觀摩學益進時人又目為孫洪乾隆三十九年甲午科中本省鄉試副榜四十一年母猝病卒時在浙江學使王文端公傑幕中得病耗馳歸里門有以死告者大慟失足落水遇汲者救蘇既以不得視含斂為終天之恨遂絕粒或喻以毀不滅性始啜粥居苫枕塊不入內不飲酒食肉里中稱為孝子四十五年庚子科中式順天舉人五十五年庚戌石韞玉榜以第二人及第授編修充國史館纂修官明年又充石經收掌詳覆官藩是時館總裁王文端公第君手定條例屬藩呈之公是其說彭文勤主其事以為不然文端不能與之爭也後文勤自作凡例文端命藩勘定駁其秕謬者數十條文勤大怒謂藩與君互相標榜嗟乎直道之不行也久矣五十七年壬子科充順天鄉試同考官即拜貴州學政之命黔省僻遠無書籍為購經史通典文選諸書置各府書院黔人爭知好古君之教也奏陳灝禮記注乃臆說空言絕無師法宜易鄭玄注以試士格於部議不行嘉慶元年充咸安宮總裁在上書房行走三年正月大考翰詹時教匪充斥題為徵邪教疏君指陳時事直書無隱又在師友前論時事扼腕嘆息皆以為狂君知不容於時適弟藹吉卒於家以古人有期功去官者乃引疾歸今上親政修高宗純皇帝實錄朱文正公圭薦君複赴都與修實錄教習庶吉士與同館議論不合將乞假歸矣念今上大開言路而陳奏者皆無經國之計身居翰林又無奏事之責因陳時政數千言謂故福郡王所過繁費州縣供億致虛藏帑故相和珅擅權時達官清選或執贄門下或屈膝求擢羅列中外官罔上負國者四十餘人作書上成親王及朱文正劉相國權之進呈御覽有旨革職審擬對簿時詞色不撓王大臣等擬以大不敬律置重闢有旨減死發伊犁武進趙君懷玉入詔獄慰之君曰昨日念念在西市今日念念在玉門關矣次日趙君送至廣寧門外握手黯然而君神氣自若將抵戍所某將軍妄測聖意奏請俟君至斃以法先發後聞有旨申飭不行五年四月京師亢旱上因久不雨減釋軍流不雨朱文正奏稱安南黎氏二臣忠於其主而久系獄中請釋之又不雨上乃念君以直言獲罪立予釋回是日甘霖大沛禦制得雨詩紀其事又制導言納諫論言亮吉原書無違礙之句有愛君之誠實足啟沃朕心並將其書裝潢成卷常置座右以作良規以勸言事者毋因亮吉獲咎鉗口不敢複言君以六年歸裏雖蒙編管而江左名流過君講學問字者無虛日十二年常州旱有司勘不成災飢民剝樹皮以食君請當事率紳士捐資賑濟所活飢民數十萬邑人至今稱頌不衰十四年五月十二日以疾終得年六十有四

君性伉直疾惡如讎自謂不能容物生平好學嘗舉荀子語為人戒有暇日所以窮日著書老而不倦深嫉浮屠氏之說詩文中未嘗用彼教語撰著行於世者左傳詁二十卷公羊穀梁古義二卷漢魏音四卷比雅十二卷六書轉注錄八卷弟子職箋釋一卷補三國晉書地理志十六國疆域記乾隆府廳州縣志詩文集若干卷君在畢尚書沅幕中最久預修宋元資治通鑒修陝西河南各州縣志是以深於史學而尤精地理沿革所在嘉慶四年藩遇君於宣城論說文解字五龍六甲之說及冕旒字不合君出示所作古文藩又指摘其用事訛舛君齗齗強辯藩曰君如梁武之護前矣君慍見於色因藩談次偶及輿縣君云在江都藩據文選注赤岸山之證當在六合藩又謂太平寰宇記鄧艾石鱉城白水陂事不見於史而已並未言無此事也君忽寓書於藩謂輿縣實在江都而鄧艾事樂史本之元和郡縣志豈可疑為無此事者灑灑千言反覆辨論藩不答一字恐激君之怒耳豈知益增其怒遂不複相見矣今作君傳潸然淚下自悔鹵莽致傷友道能不悲哉

與君同時為漢學者孫君淵如之外有三人焉一為莊君炘字虛庵乾隆戊子副榜較刊淮南子一切經音義深於聲音訓詁之學今官陝西乾州知州一為武進趙君懷玉字億孫一字味辛庚子召試舉人授內閣中書出為山東青州府同知好學深思無書不讀肄經深於詩故兼工文章一為武進張惠言字皋文乾隆丙午中式舉人嘉慶己未成進士改庶吉士充實錄館纂修官武英殿協修官辛酉散館授編修卒於官著有周易虞氏義九卷虞氏消息二卷儀禮圖六卷其甥董士錫字晉卿傳其學

康熙時又有臧琳者武進諸生博綜經史百氏之書教人先以爾雅許氏說文解字曰不識字何以讀書不通訓詁何以明經鍵戶著述世無知者著有經義雜記三十卷太原閻百詩為之序玄孫鏞刊行之鏞字在東盧紹弓學士之弟子自云段大令懋堂致書學士曰高足臧君學識遠超孫洪由是學士益敬異之然乎否乎又有劉君逢祿字申甫嘉慶辛酉選拔貢生丁卯舉人淹通經傳著春秋公羊釋例