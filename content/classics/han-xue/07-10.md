---
title: "徐復"
subtitle: ""
date: 2024-02-07T09:30:38+08:00
lastmod: 2024-02-23
draft: false
brewing: false
weight: 710
---


徐復，字心仲，江都人。本農家子，所居南鄉，乃互鄉也，有子弟讀書者，必群起譁之。心仲少孤，喜讀書，其兄使之牧，乃棄牛而逃，至郡西僧寺中為僧，供灑掃之役以餬口，暇則誦讀，恆達旦不寢。一日，焦孝廉循憩寺中，見其所誦之五經及所作制義，大奇之，為之延譽，於是為鄉塾童子師。未幾，補諸生，遂從事於經史之學。甲寅省試，與友人江都黃君承吉同寓，黃君詰以九章算法，不能答，以為恥，典衣購算書歸。時君攜婦入城，與藩所賃之屋衡宇相望，薄暮時，即執算書一冊來相質問，未及一年，弧三角之正弧、垂弧、次形、矢較諸法皆能言其所以然矣。後得虛損疾，危篤時，猶手執北齊書與友人講論，語未畢而逝。著有論語疏證，藩為之序。

君沒後無子，婦歸南鄉，其兄鬻為土豪妾，而婦不知也。誆以上冢，賺至豪家，婦忽舉止異常，行狀聲音宛如心仲，指豪大呼曰：「汝何人？敢買我妻為妾乎？」婦遂仆地，其兄遁去。俄頃，婦醒，遽入廚，取廚刀自刎死，其兄至今無恙也。

先世有良田百畝，其兄惡心仲不務農而讀書，疾之如仇，乃避兄居城中，不食兄之粟。其死也，能為厲以全妻之節而不禍其兄，豈不欲傷手足之情歟？嗚呼！君生不能叨一第之榮，而身罹六極之備，天之困通人，若此之酷耶？其兄之所為，天實為之也。