---
title: "張爾岐"
subtitle: ""
date: 2024-01-31T09:35:05+08:00
lastmod: 2024-01-31T09:35:05+08:00
draft: false
brewing: false
weight: 103
---


張爾岐，字稷若，自號蒿庵居士，濟陽人也。少為縣諸生，遜志好學，工古文詞，著天道論、中庸論、後篤終論，為時所稱。

年三十，讀儀禮，歎曰：

> 漢初，高堂生傳儀禮十七篇，武帝時，有李氏得周官五篇，河間獻王以考工補冬官，共成六篇，奏之，後復得古經五十六篇於魯淹中，其十七篇與高堂生所傳同，餘三十九篇無師說。漢志所載傳禮者十三家，其所發明，皆周官及此十七篇之旨也。十三家獨小戴大顯，近代列於經以取士，而二禮反日微，蓋先儒於周官疑信各半，而儀禮則苦其難讀故也。夫疑周官者，尚以新莽、荊國為口實，儀禮則周公之所定、孔子之所述、當時聖君賢相士君子之所遵行，可斷然不疑者，而以難讀廢，可乎？

因鄭康成注文古質，賈公彥釋義曼衍，學者不能尋其端緒，乃取經與注章分之，定其句讀，疏其節，錄其要，取其明注而止，有疑義則以意斷之，亦附於末，始名儀禮鄭注節釋，後改名儀禮鄭注句讀。又參定監本脫誤凡二百餘字，並考石經脫誤凡五十餘字，作正誤二篇附於後。成書之時，年五十有九矣。

崑山顧炎武游山左，與爾岐友善，讀其書而為之序，手錄一本，藏山西祁縣所立書堂。嘗與汪琬書，稱爾岐之學，根本先儒，立言簡當。又與友人論師道書曰：

> 獨精三禮，卓然經師，吾不如張稷若。

其為亭林所推重如此。

爾岐閉戶著書，是以世無知者。平生交游，炎武之外，則長山劉友生、樂安李象先、關中李中孚、王弘撰四人而已。所著書，有

- 夏小正傳注一卷、
- 吳氏儀禮考注訂誤一卷、
- 弟子職注一卷、
- 老子說略二卷、
- 濟陽縣志九卷、
- 蒿庵集三卷、
- 蒿庵閒話二卷、
- 春秋傳議，未成。

晚年蕭然物外，不與世接，自為墓銘而卒。