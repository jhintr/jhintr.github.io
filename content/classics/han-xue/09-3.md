---
title: "詩"
subtitle: ""
date: 2024-02-07T09:59:10+08:00
lastmod: 2024-02-07T09:59:10+08:00
draft: false
brewing: true
weight: 903
---


詩有齊、魯、韓、毛四家，皆出於子夏。

- 齊詩，齊人轅固生作詩傳，號曰齊詩。
- 魯人申培公受詩於浮邱伯，以詩經為訓故以教，無傳，疑者則闕，號曰魯詩。
- 燕人韓嬰推詩之意，作內、外傳萬言，號曰韓詩。
- 毛詩者，出自毛公，河間獻王好之。徐整云「子夏授高行子，高行子授薛倉子，薛倉子授帛妙子，帛妙子授河間人大毛公，為詩故訓傳於家，以授趙人小毛公，小毛公為河間獻王博士，以不在漢朝，故不列於學」，一云「子夏傳曾申，申傳魏人李克，克傳魯人孟仲子，孟仲子傳根牟子，根牟子傳趙人孫卿子，孫卿子傳魯人大毛公」，漢書儒林傳云「毛公，趙人，治詩，為河間獻王博士，授同國貫長卿，長卿授延年，延年授虢徐敖，敖授九江陳俠」，或云「陳俠授謝曼卿」，三說不同，未知孰是。

後漢鄭眾、賈逵傳毛詩，馬融作注，鄭玄作箋，於是毛傳大行而三家廢矣。魏王肅又述毛非鄭，王基駮王申鄭，孫毓為詩評，評毛、鄭、王肅三家同異而朋於王，陳統又難孫申鄭。王鄭兩家互相掊擊，皆本毛傳。

自漢及五代，未有不本毛公而別為之說者，有之，自歐陽修詩本義始，於經義毫無裨益，專務新奇而已。修開妄亂之端，於是攻小序者不一其人，攻大序者不一其人，若毛傳鄭箋，則棄之如糞土矣。至程大昌之詩論、王柏之詩疑，變本加厲，斥之為異端邪說可也。

國朝崇尚實學，稽古之士崛起。然朱鶴齡之通義，雖力駮廢序之非，而又採歐陽修、蘇轍、呂祖謙之說，蓋好博而不純者也。鶴齡與同里陳啟源商榷毛詩，啟源又著稽古編三十卷，惠徵君定宇亟稱之，其書雖宗鄭學，訓詁聲音以爾雅為主，草木蟲魚以陸疏為則，可謂專門名家矣，然而解「西方美人」，則盛稱「佛教東流，始於周代」，至謂「孔子抑藐三皇而獨聖於西方」，解捕魚諸器，謂「廣殺物命，恬不知怪，非大覺緣果之文莫能救之」，妄下斷語，謂「庖犧必不作網罟」。吁！可謂怪誕不經之談矣！以佛說解經，晉宋閒往往有之，然皆襲其說而改其貌，未有明目張膽若此者也。顧震滄之毛詩類釋多鑿空之言，非專門之學，亦在刪汰之例。

- 詩說三卷 <small>惠周惕撰</small>
- 毛鄭詩考正四卷 <small>戴震撰</small>
- 詩本音十卷 <small>顧炎武撰</small>
- 詩音表一卷 <small>錢坫撰</small>