---
title: "李惇"
subtitle: ""
date: 2024-02-07T09:30:08+08:00
lastmod: 2024-02-07T09:30:08+08:00
draft: false
brewing: true
weight: 704
---


李惇字成裕一字孝臣高郵州人祖兼五父佩玉皆有篤行君治經通敏尤深於詩及春秋三傳之學晚好曆算得宣城梅氏書盡通其術與同郡劉君台拱王君念孫汪君中友善力倡古學君內性淳篤恂恂退讓不與人較然遇友朋患難則尚義有為至死不變久困諸生以高第將貢於國學試之前夕執友賈田祖死君不入試親為棺斂送歸其家容甫稱其勇於為義有過賁育非虛語也乾隆四十四年己亥中式舉人明年成進士注選如縣襆被南歸不能家食時謝侍郎墉督學江蘇延之主暨陽書院君口不雌黃人物與世無忤然忌其學者於侍郎前日貢萋斐之言侍郎輕信讒言竟下逐客之令君嘗謂人曰容甫恃才傲物宜為時所嫉予一生謹厚亦為世人所忌豈命宮坐箕宿耶後得末疾終於家年五十一

憶昔年君往江陰留宿藩家與君然燭豪飲議論史事君朗誦史文往往達旦明日藩取史文核之一字不誤也藩獲交於君時年少好詆訶古人君從容謂藩曰王子雍有過人之資若不作聖證論攻康成豈非淳儒哉少頃又曰若夫佛氏輪回因果之說淺人援儒入墨之論不可不辨子車氏所謂正人心息邪說苟不力闢之是無是非之心矣嗚呼自君謝世之後二十餘年藩坎坷日甚而情性益戾不聞規過之言徒增放誕之行可悲也夫君所著有卜筮論尚書古文說金縢大誥康誥三篇毛詩三條辨大功章爛簡文明堂考辨考工車制考歷代官制考左傳通釋杜氏長歷補說文引書字異考渾天圖說群經識小錄碎金詩文集藏於家