---
title: "李惇"
subtitle: ""
date: 2024-02-07T09:30:08+08:00
lastmod: 2024-02-07T09:30:08+08:00
draft: false
brewing: true
weight: 704
---


李惇，字成裕，一字孝臣，高郵州人。祖兼五，父佩玉，皆有篤行。君治經通敏，尤深於詩及春秋三傳之學，晚好曆算，得宣城梅氏書，盡通其術。與同郡劉君台拱、王君念孫、汪君中友善，力倡古學。君內性淳篤，恂恂退讓，不與人較，然遇友朋患難，則尚義有為，至死不變。久困諸生，以高第將貢於國學，試之前夕，執友賈田祖死，君不入試，親為棺斂，送歸其家，容甫稱其勇於為義，有過賁育，非虛語也。

乾隆四十四年己亥，中式舉人。明年，成進士，注選知縣，襥被南歸，不能家食。時謝侍郎墉督學江蘇，延之主暨陽書院。君口不雌黃人物，與世無忤，然忌其學者於侍郎前日貢萋斐之言，侍郎輕信讒言，竟下逐客之令。君嘗謂人曰：「容甫恃才傲物，宜為時所嫉，予一生謹厚，亦為世人所忌，豈命宮坐箕宿耶？」後得末疾，終於家，年五十一。

憶昔年君往江陰，留宿藩家，與君然燭豪飲，議論史事，君朗誦史文，往往達旦。明日，藩取史文核之，一字不誤也。藩獲交於君，時年少，好詆訶古人，君從容謂藩曰：「王子雍有過人之資，若不作聖證論攻康成，豈非淳儒哉！」少頃，又曰：「若夫佛氏輪迴因果之說，淺人援儒入墨之論，不可不辨，子車氏所謂『正人心、息邪說』，苟不力闢之，是無是非之心矣。」嗚呼！自君謝世之後，二十餘年，藩坎坷日甚，而情性益戾，不聞規過之言，徒增放誕之行，可悲也夫！

君所著，有

- 卜筮論、
- 尚書古文說<q>金縢、大誥、康誥三篇</q>、
- 毛詩三條辨、
- 大功章爛簡文、
- 明堂考辨、
- 考工車制考、
- 歷代官制考、
- 左傳通釋、
- 杜氏長曆補、
- 說文引書字異考、
- 渾天圖說、
- 群經識小錄、
- 碎金詩文集，

藏於家。