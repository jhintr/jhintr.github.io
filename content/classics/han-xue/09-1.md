---
title: "易"
subtitle: ""
section: "經師經義目錄"
date: 2023-07-19T15:38:42+08:00
lastmod: 2024-02-24
draft: false
brewing: false
weight: 901
---


魯商瞿子木受易於孔子，五傳至齊田何子莊，子莊之後，有施、孟、梁邱之學。施，施讎也，孟，孟喜也，梁邱，梁邱賀也。

又有京氏學。京氏，京房也，從梁人焦延壽學易，延壽嘗從孟喜問易，喜死，房以延壽易即孟氏學，翟牧、白生不肯，皆曰「非也」，然則京生之學實出於焦贛，長於災異，非孟氏易明矣。

又有費氏易。費氏名直，本以古字，號古文易，無章句，徒以彖、象、繫辭、文言解說上下經。成帝時，劉向典校書，考易，以為諸家說皆祖田何，大義略同，惟京氏為異，又以中古文易經校施、孟、梁邱之易經，或脫去无咎悔亡，惟費氏經與古文同。京兆陳元、扶風馬融、河南鄭眾、北海鄭玄、潁川荀爽並傳費氏易。

沛人高相，治易與費氏同時，其易亦無章句，專說陰陽災異，自言出丁將軍，傳至相，丁將軍，丁寬也，受田何易，是為高氏易。

漢初，立易楊氏博士。楊氏字叔元，田何之弟子也。宣帝後，立施、孟、梁邱之易，元帝又立京氏易，費、高二易，民間傳之，後漢費氏興而高氏微矣。永嘉以來，鄭玄、王弼二注列於國學，至南齊，易用鄭義，隋唐始專主王弼，至漢晉諸儒之注皆亡。惟唐李鼎祚周易集解博採諸家之說，如孟喜、京房、馬融、鄭玄、荀爽、劉表、宋衷、虞翻、陸績，略存一二，於是卦氣、六日七分、游歸、飛伏、爻辰、交互、消息、升降、納甲之變，半見等例，藉此可以推尋，無如王韓清談、程朱理學固結人心，或詆為穿鑿，或斥為邪說，先儒古義棄如土梗矣。

夫易為卜筮之書，秦火未燔，商瞿受易以來，傳授不絕，則漢儒之說，以商瞿為祖，商瞿之說，孔子之言也。嗟乎！孔子之言可以謂之穿鑿、謂之邪說哉？蓋易自王輔嗣、韓康伯之書行，二千餘年，無人發明漢時師說，及東吳惠氏起而導其源、疏其流，於是三聖之易昌明於世，豈非千秋復旦哉！

國初老儒亦有攻王弼之注、擊陳摶之圖者，如黃宗羲之易學象數論，雖闢陳摶、康節之學，而以納甲動爻為偽象，又稱王輔嗣注簡當無浮義，黃宗炎之周易象辭圖書辨惑，亦力闢宋人圖書之說，可謂不遺餘力矣，然不宗漢學，皆非篤信之士也。惟毛奇齡仲氏易、推易始末、春秋占筮書、易小帖四書，頗宗舊旨，不雜蕪詞，但以變易交易為伏羲之易，反易對易之外，又增移易為文王周公之易，牽合附會，不顧義理，務求詞勝而已。凡此諸書，不登茲錄。

- 易圖明辨十卷 <small>胡渭撰</small>
- 易說六卷 <small>惠士奇撰</small>
- 周易述二十三卷、易漢學八卷、易例二卷、周易本義辨證五卷 <small>惠定宇撰</small>
- 易述贊二卷 <small>洪榜撰</small>
- 周易虞氏義九卷、虞氏消息二卷 <small>張惠言撰</small>
- 易音三卷 <small>顧炎武撰</small>
- 易學四十卷 <small>焦循撰</small>