---
title: "孔廣森"
subtitle: "李文藻 桂馥"
date: 2023-07-19T15:33:10+08:00
lastmod: 2023-07-19T15:33:10+08:00
draft: false
brewing: true
weight: 607
---


孔廣森字眾仲一字撝約又字巽軒曲阜人年十七中乾隆戊子科舉人辛卯成進士官檢討旋丁內艱服闋補官淡於世情陳情歸養忽遭家難為訟所累扶病奔走江淮河洛閒卒卒無歡悰未幾居大母與父喪竟以哀毀卒卒年三十有五

少受經於東原氏為三禮及公羊春秋之學能作篆隸書入能品尤工駢體文汪明經中孫觀察星衍亟稱之其序戴氏遺書曰

緬惟樂游講藝訪太傅於石渠元日談經坐侍中於重席時則玉羊既遠金虎初開著學官者凡十四家說稽古者成數萬字至若五是六沴之徵定君陽武三科七缺之法弊獄淮南士苟通經皆能致用蓋原其授受本屬參商敘其世年未暌昌闕是以祖之前師沿之後葉北方戎馬不能屏視月之儒南國浮屠不能改經天之義夫學有優劣者時也經有顯晦者數也五君晚出非漢博士之傳千祀相仍廢鄭司農之注縱橫異說別創先天顛倒聖文悉更後定特以腐儒炫視易謬驪黃末士明經原求青紫但遵甲令粗知帖括之詞疇克庚言紹彼先民之作敏而好學信而好古惟於戴君見之已君以梅姚售偽孔蔡謬悠妄雲壁下之書猥有航頭之字古文一卷只出西州小序百篇舊名北斗正謨攝誥歷黃序而僅存月採豐刑遘赤眉而已燼乃或誤援伊訓滋元年正月之疑強執周官推五服一朝之解譬之爭年鄭市本自兩非議瓜驪山良無一是是用翦除假托折衷群淆步驟五三目錄四七為尚書義考未成成堯典一卷又以要聞五際尚論四家毛傳孤行是觴源于牟妙鄭箋破字每毫採於轅嬰莫不假聲注文以意逆志誠古訓之所式多識之所資也雖其篇冠以敘擇焉不精或云托諸西河或云造諸東海然嗣衿貽玖何必欲色之音交扈羅鴛實為陳古之刺為毛鄭詩考正四卷別為詩補傳未成成周南召南二卷君之入書局也西京客史夙善徐生東觀中文遂分淹禮乃取忠甫識誤德證釋文殫求豕亥之差期復鴻都之舊互相參檢頗有整齊削康成長衍之條退喪服廁經之傳為儀禮正誤一卷鄭斤粵鎛之篇備遺事職穹蓋星弓之教首列巾車九經九緯營國有方五溝五塗奠水有則尋筵既度遂知洛邑之朝圭嵨蔥孰辨營邱之夕以至肆懸舞甬五等琮璜槐里樽空椎成劍沒大夫嫁女之器未必皆真單于賄漢之銘何嘗盡偽諶鎰之所畫繢梁聶之所更厘不有參稽將無競爽為考工記圖二卷古者冕服以祭弁服以朝祭則衣純朝則衣布芾形連帶制異於直方屨色從裳次分於繢繡周壇饗帝大裘降繁露之華魯禘嫌王旒璪飾丹雞之祝等威昭焉文質備焉道學起而儒林衰性理興而曲台絕齊秦委武莫識稱名殷夏圜章焉能考據溯增冰於積水示祭海於先河為學禮篇一卷冠其文集十卷之首且夫一陰一陽之為道見仁見知之為性通於六籍之為學辨於萬事之為理謂理具靈台則師智者得謂學遺象罔則悟寂者先豈有略窺語錄便詡知天解斥陽明即稱希聖信洛黨之盡善疑孟氏之未醇其說空空其見小小蓋繹鄭君生質之訓誦周雅教木之箋所謂受中自天秉彝攸好孔提可案漢學非譌為原善一卷孟子字義疏證三卷大學中庸補注各一卷君之學術此其大端歟景純有云爾雅者九流之津涉六藝之鈐鍵虎闈小學未束發而知書豹鼠奇編不下席而觀古故辨言之樂對於三朝首基之文問於五始至於殊方別語絕代離詞皆轉注之指歸亦凡將之墜緒為爾雅文字考十卷方言考證十三卷書教有六最伙諧聲叔重無雙惟傳解字若乃部分平仄母別見溪官家恨狹羊戎之所自為天子聖哲梁武之所不信古人韻緩止屬椎輪後世音繁實精引墨君審其清濁導以源流旁通反紐發周沈之舊聞上協詩騷採顧江之新義為聲韻考四卷聲類表十卷於是辨韻之餘留觀百氏研音之下雅愛三閭以為娀台訪女近窈窕之遺聲湘水搴芳續榛苓之逸響叔師注而未詳辨招附而不可核之漢志名從主人為屈原賦注四卷自疇人分散鄒大失居九章中落昧商高積矩之言八線西來竊師氏旁要之算而耳聽下士穴見小儒不知五五之開方輒薄九九之賤技哨壺斗五律管徑三元晦以之存疑季通以之強說未知紀步何能讀宅柳之經未曉倨句何能治上輿之記為九章補圖一卷原象一卷古歷考二卷歷問二卷昔趙商難禮先求五服之方景伯受詩即涉七州之地君山川能說郡縣成圖酈元故籍證其繇褫昆渤今流條其脈絡為戴氏水經注四十卷水地記一卷直隸河渠書六十四卷嗚呼君之著書可謂博矣君之見道可謂深矣向使壽之以年行其所志下安輪於都尉授梯幾於鴻臚雍宮未建命曹褒以定儀大予將成詔宋登而持節雖復辨卿訟闕公羊未必能明子駿移書逸禮難其置立而太山郡將北面稱師上蔡通侯西行受業則何湯既貴輜車方賜於五更君上從游錄牒庶多於萬計豈謂陰堂告祲圓石鐫名一經之寫定無年三歲之瓊瑰已夢清明卷佚長封下馬之陵通德人亡不待嗟蛇之歲然而太玄覆瓿終遇桓譚都養陳謨彌尊伏勝鄭鄉絕學倘千百載而重興戴氏遺書於十三經其有補悲懷逝者延佇將來

廣森深於戴氏之學故能義探其原言則於古也世人徒賞其文詞之工抑亦未矣著有大戴禮記注十三卷儀鄭堂文集二卷

繼涵字葒穀乾隆庚辰科舉人辛巳成進士官至戶部郎中其子廣栻東原之婿繼涵深於三禮校刊微波榭叢書廣森之叔也

同時有李南澗者名文藻字素伯一字茝晚先世自棗強遷益都遂為益都人文藻天資俊朗年十三從父遠游曹家亭作記一篇仿赤壁賦見者以為神童二十一補邑庠生乾隆己卯中式本省舉人明年成進士久之謁選廣東恩平縣知縣三年俸滿擢桂林府同知未及一年卒居官有政績粵人至今稱之性好博覽不為世俗之學聚書數萬卷手自讎校丹鉛不去手又好碑版文字游歷所至學宮寺觀岩崖石壁必停驂搜討有僕劉福者善椎拓攜紙墨以從有所得盡拓之又有一僕忘其名因拓摩崖刻石失足墮崖死文藻哭之慟生平樂道人善表章潛德如濟陽張處士稷若元和惠徵君定宇婺源江君慎修訪其遺書刊行之名曰貸園叢書德州梁鴻翥窮老篤學月必誦九經一過鄉里目為癡人文藻一見奇之為之延譽遂知名於世

曲阜桂馥字未穀亦深小學乾隆己酉科舉人庚戌成進士選教授保舉知縣補雲南永平縣知縣卒於官工篆刻世人重其技擬之文三橋云所著有許氏說文解字義證五十卷札樸十卷

近日山左學者以郝君懿行為巨擘焉懿行字恂九棲霞人嘉慶己未進士官主事著有山海經注乃實事求是之學若近世摽竊膚淺者豈可同日而語哉棲霞又有牟廷相字默人覃溪學士為藩言之後晤萊陽趙君曾始知其治今文尚書趙君字北嵐乾隆己酉舉人分發江蘇以知縣用性好古錢及金石文字治經為今文尚書三禮左氏春秋之學亦山左之翹楚也又有濟寧進士許君鴻盤字漸逵者安徽候補同知深於輿地之學亡友凌君次仲亟稱之後見所著雪帆雜著一冊皆辨駁地理之說不在胐明祖禹之下其論內地及外裔山川了如指掌蓋四方經緯洞徹胸中故不為皮傅之言也在京師與戴君金溪談其雪帆雜著金溪曰許君曾官指揮當時以俗吏目之失許君矣又有膠州王夏字蜀子號大村邑諸生喜為詩與高密詩人李少鶴兄弟友善好學篤古尤邃於經其持論多發前人所未發所有著述秘不示人於趙君北嵐處見其所作釋稷一篇穿穴經傳義明詞達可謂通人矣