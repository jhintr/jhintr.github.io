---
title: "孔廣森"
subtitle: "李文藻 桂馥"
date: 2023-07-19T15:33:10+08:00
lastmod: 2024-02-22
draft: false
brewing: false
weight: 607
---


孔廣森，字眾仲，一字撝約，又字顨軒，曲阜人。年十七，中乾隆戊子科舉人。辛卯成進士，官檢討。旋丁內艱，服闋補官，淡於世情，陳情歸養。忽遭家難，為訟所累，扶病奔走江淮河洛閒，卒卒無歡悰。未幾，居大母與父喪，竟以哀毀卒，卒年三十有五。

少受經於東原氏，為三禮及公羊春秋之學。能作篆隸書，入能品。尤工駢體文，汪明經中、孫觀察星衍亟稱之。其序戴氏遺書曰：

> 緬惟樂游講藝，訪太傅於石渠，元日談經，坐侍中於重席，時則玉羊既遠，金虎初開，著學官者凡十四家，說稽古者成數萬字，至若五是六沴之徵，定君陽武，三科七缺之法，弊獄淮南，士苟通經，皆能致用。蓋原其授受，本屬參商，敘其世年，未暌昌闕，是以祖之前師，沿之後葉，北方戎馬，不能屏視月之儒，南國浮屠，不能改經天之義。夫學有優劣者，時也，經有顯晦者，數也，五君晚出，非漢博士之傳，千𥜥相仍，廢鄭司農之注，縱橫異說，別創先天，顛倒聖文，悉更後定，特以腐儒炫視，易謬驪黃，末士明經，原求青紫，但遵甲令，粗知帖括之詞，疇克庚言，紹彼先民之作！敏而好學，信而好古，惟於戴君見之已。

> 君以梅姚售偽，孔蔡謬悠，妄云壁下之書，猥有航頭之字，古文一卷，祇出西州，小序百篇，舊名北斗，正謨攝誥，歷黃序而僅存，月采豐刑，遘赤眉而已燼，乃或誤援伊訓，滋元年正月之疑，強執周官，推五服一朝之解，譬之爭年鄭市，本自兩非，議瓜驪山，良無一是，是用翦除假託，折衷群淆，步驟五三，目錄四七，為尚書義考未成，成堯典一卷。

> 又以要聞五際，尚論四家，毛傳孤行，是觴源於牟妙，鄭箋破字，每毫采於轅嬰，莫不假聲注文，以意逆志，誠古訓之所式，多識之所資也，雖其篇冠以敘，擇焉不精，或云託諸西河，或云造諸東海，然嗣衿貽玖，何必欲色之音，交扈羅鴛，實為陳古之刺，為毛鄭詩考正四卷，別為詩補傳未成，成周南、召南二卷。

> 君之入書局也，西京客史，夙善徐生，東觀中文，遂分淹禮，乃取忠甫識誤、德明釋文，殫求豕亥之差，期復鴻都之舊，互相參檢，頗有整齊，削康成長衍之條，退喪服廁經之傳，為儀禮正誤一卷。

> 鄭斤粵鎛之篇，備遺事職，穹蓋星弓之教，首列巾車，九經九緯，營國有方，五溝五塗，奠水有則，尋筵既度，遂知洛邑之朝，圭槷未懸，孰辨營邱之夕，以至肆懸舞甬，五等琮璜，槐里樽空，椎成劍沒，大夫嫁女之器，未必皆真，單于賄漢之銘，何嘗盡偽？諶鎰之所畫繢，梁聶之所更釐，不有參稽，將無競爽，為考工記圖二卷。

> 古者冕服以祭、弁服以朝，祭則衣純，朝則衣布，芾形連帶，制異於直方，屨色從裳，次分於繢繡，周壇饗帝，大裘降繁露之華，魯禘嫌王，旒璪飾丹雞之祝，等威昭焉，文質備焉，道學起而儒林衰，性理興而曲臺絕，齊秦委武，莫識稱名，殷夏圜章，焉能考據？溯增冰於積水，示祭海於先河，為學禮篇一卷，冠其文集十卷之首。

> 且夫一陰一陽之為道，見仁見知之為性，通於六籍之為學，辨於萬事之為理，謂理具靈臺，則師智者得，謂學遺象罔，則悟寂者先，豈有略窺語錄，便詡知天，解斥陽明，即稱希聖，信洛黨之盡善，疑孟氏之未醇，其說空空，其見小小，蓋繹鄭君生質之訓，誦周雅教木之箋，所謂受中自天，秉彝攸好，孔提可案，漢學非譌，為原善一卷、孟子字義疏證三卷、大學中庸補注各一卷，君之學術，此其大端歟！

> 景純有云「爾雅者，九流之津涉，六藝之鈐鍵」，虎闈小學，未束髮而知書，豹鼠奇編，不下席而觀古，故辨言之樂，對於三朝，首基之文，問於五始，至於殊方別語，絕代離詞，皆轉注之指歸，亦凡將之墜緒，為爾雅文字考十卷、方言考證十三卷。

> 書教有六，最夥諧聲，叔重無雙，惟傳解字，若乃部分平仄，母別見溪，官家恨狹，羊戎之所自為，天子聖哲，梁武之所不信，古人韻緩，止屬椎輪，後世音繁，實精引墨，君審其清濁，導以源流，旁通反紐，發周沈之舊聞，上協詩騷，採顧江之新義，為聲韻考四卷、聲類表十卷。

> 於是辨韻之餘，留觀百氏，研音之下，雅愛三閭，以為娀臺訪女，近窈窕之遺聲，湘水搴芳，續榛苓之逸響，叔師注而未詳，辨招附而不可，核之漢志，名從主人，為屈原賦注四卷。

> 自疇人分散，鄒大失居，九章中落，昧商高積矩之言，八線西來，竊師氏旁要之算，而耳聽下士，穴見小儒，不知五五之開方，輒薄九九之賤技，哨壺斗五，律管徑三，元晦以之存疑，季通以之強說，未知紀步，何能讀宅柳之經，未曉倨句，何能治上輿之記，為九章補圖一卷、原象一卷、古曆考二卷、曆問二卷。

> 昔趙商難禮，先求五服之方，景伯受詩，即涉七州之地，君山川能說，郡縣成圖，酈元故籍，證其緜褫，崑渤今流，條其脈絡，為戴氏水經注四十卷、水地記一卷、直隸河渠書六十四卷。

> 嗚呼！君之著書可謂博矣，君之見道可謂深矣，向使壽之以年，行其所志，下安輪於都尉，授梯几於鴻臚，雍宮未建，命曹褒以定儀，大予將成，詔宋登而持節，雖復辨卿訟闕，公羊未必能明，子駿移書，逸禮難其置立，而太山郡將，北面稱師，上蔡通侯，西行受業，則何湯既貴，輜車方賜於五更，君上從游，錄牒庶多於萬計，豈謂陰堂告祲，圓石鐫名，一經之寫定無年，三歲之瓊瑰已夢，清明卷佚，長封下馬之陵，通德人亡，不待嗟蛇之歲，然而太玄覆瓿，終遇桓譚，都養陳謨，彌尊伏勝，鄭鄉絕學，倘千百載而重興，戴氏遺書，於十三經其有補，悲懷逝者，延佇將來。

廣森深於戴氏之學，故能義探其原，言則於古也。世人徒賞其文詞之工，抑亦末矣。著有大戴禮記注十三卷、儀鄭堂文集二卷。

### 孔繼涵 {#1}

繼涵，字葒谷。乾隆庚辰科舉人，辛巳成進士，官至戶部郎中。其子廣栻，東原之壻。繼涵深於三禮，校刊微波榭叢書，廣森之叔也。

### 李文藻 {#2}

同時有李南磵者，名文藻，字素伯，一字茝晚。先世自棗強遷益都，遂為益都人。文藻天資俊朗，年十三，從父遠游曹家亭，作記一篇，仿赤壁賦，見者以為神童。二十一，補邑庠生。乾隆己卯，中式本省舉人。明年成進士。久之，謁選廣東恩平縣知縣。三年俸滿，擢桂林府同知，未及一年卒。居官有政績，粵人至今稱之。

性好博覽，不為世俗之學，聚書數萬卷，手自讎校，丹鉛不去手。又好碑版文字，游歷所至，學宮、寺觀、巖崖、石壁，必停驂搜討。有僕劉福者，善椎拓，攜紙墨以從，有所得，盡拓之。又有一僕，忘其名，因拓摩崖刻石，失足墮崖死，文藻哭之慟。生平樂道人善，表章潛德，如濟陽張處士稷若、元和惠徵君定宇、婺源江君慎修，訪其遺書刊行之，名曰貸園叢書。德州梁鴻翥，窮老篤學，月必誦九經一過，鄉里目為癡人，文藻一見奇之，為之延譽，遂知名於世。

### 桂馥 {#3}

曲阜桂馥，字未谷，亦深小學。乾隆己酉科舉人，庚戌成進士，選教授，保舉知縣，補雲南永平縣知縣，卒於官。工篆刻，世人重其技，擬之文三橋云。所著有許氏說文解字義證五十卷、札樸十卷。

### 郝懿行·牟廷相·趙曾 {#4}

近日山左學者，以郝君懿行為巨擘焉。懿行，字恂九，棲霞人。嘉慶己未進士，官主事。著有山海經注，乃實事求是之學，若近世摽竊膚淺者，豈可同日而語哉！

棲霞又有牟廷相，字默人。覃谿學士為藩言之，後晤萊陽趙君曾，始知其治今文尚書。趙君，字北嵐。乾隆己酉舉人，分發江蘇，以知縣用。性好古錢及金石文字。治經，為今文尚書、三禮、左氏春秋之學，亦山左之翹楚也。

### 許鴻磐·王夏 {#5}

又有濟寧進士許君鴻磐字漸逵者，安徽候補同知。深於輿地之學，亡友淩君次仲亟稱之，後見所著雪帆雜著一冊，皆辨駮地理之說，不在胐明、祖禹之下。其論內地及外裔山川，瞭如指掌，蓋四方經緯洞徹胸中，故不為皮傅之言也。在京師與戴君金溪談其雪帆雜著，金溪曰：「許君曾官指揮，當時以俗吏目之，失許君矣。」

又有膠州王夏，字蜀子，號大村，邑諸生。喜為詩，與高密詩人李少隺兄弟友善。好學篤古，尤邃於經，其持論多發前人所未發，所有著述，祕不示人，於趙君北嵐處見其所作釋稷一篇，穿穴經傳，義明詞達，可謂通人矣。