---
title: "盧文弨"
subtitle: ""
section: "卷六"
date: 2024-02-07T09:29:24+08:00
lastmod: 2024-02-07T09:29:24+08:00
draft: false
brewing: true
weight: 601
---


盧文弨，字紹弓，號磯魚，又號檠齋，晚更號弓父，抱經，其堂顏也，人稱曰抱經先生，其先自餘姚遷杭州。父存心，恩貢生，應博學鴻詞科不第。母馮，馮景山公之女也。文弨生而篤實，少不好弄，以讀書為事，既稟家學，又得外王父之緒論，已知學之所向矣。長為桑調元弢甫壻，師事之，於是學有本原，不為異說所惑。

初名嗣宗，為錢塘縣學生員，繼由餘姚祖籍改今名，援例入監。乾隆戊午，中式順天舉人。壬戌，考授內閣中書。壬申，恩科秦大士榜第三人及第，授翰林院編修。丁丑，命尚書房行走，由左春坊左中允洊至翰林院侍讀學士，充乙酉廣東正考官，旋命提督湖廣學政。戊子，以學政言事不合例，部議左遷。明年，乞假養親歸。乾隆乙卯十一月二十八日，卒於常州龍城書院，年七十有九。

紹弓官京師，與東原交善，始潛心漢學，精於讎校。歸田後二十餘年，勤事丹鉛，垂老不衰。所校之書：大戴禮記、左傳、經典釋文、逸周書、孟子音義、荀子、方言、釋名、賈誼新書、獨斷、春秋繁露、白虎通、呂氏春秋、韓詩外傳、顏氏家訓、封氏聞見記諸書。又取易禮注疏、呂氏讀書記、魏書、宋史、金史、新唐書、列子、申鑒、新序、新論諸本脫漏者，薈萃一書，名曰群書拾補。抱經堂文集三十四卷及鍾山札記、龍城札記刊行於世。