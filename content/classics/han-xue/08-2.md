---
title: "顧炎武"
subtitle: ""
date: 2023-07-19T15:33:15+08:00
lastmod: 2024-02-23
draft: false
brewing: false
weight: 802
---


顧炎武，本名絳，乙酉，改名炎武，字寧人，學者稱為亭林先生。顧氏為江東望族，五代時由吳郡徙徐州，南宋時遷海門，已而復歸吳下，遂為崑山人。其先世在明正德間有工科給事中、廣東按察使司僉事溱。溱之弟濟，刑科給事中。濟生兵部侍郎廣志。侍郎生左贊善紹芳及國子生紹芾。紹芳生官廕生同應，同應之仲子即炎武也。紹芾生同吉，早卒，聘王氏，未婚守節，以炎武為之後。

炎武生而雙瞳子，中白邊黑，見者異之。讀書一目十行，性耿介，絕不與世人交，獨與里中歸莊善，同游復社，相傳有「歸奇顧怪」之目。母王養炎武於襁褓中，撫育守節，事姑孝，曾斷指療姑疾。

崇禎九年，直指王一鶚請旌於朝，報可。乙酉之夏，母王年六十，避兵常熟，謂炎武曰：「我雖婦人，然受國恩矣，設有大故，必死。」是時，炎武方應崑山令楊永言之辟，與嘉定諸生吳其沆、歸莊共起兵，奉故鄖撫王永祚以從夏文忠公於吳江東，授炎武兵部司務。事不克，永言遁去，其沆死之，炎武與莊脫走，母王氏不食，卒，遺言後人勿事二姓。

次年，閩中使至，以職方郎召，炎武念母氏未葬，辭不赴。次年，幾豫吳勝兆之禍。葬事畢，將之海上，道梗不前。庚寅，有怨家欲陷之，偽作商賈，由嘉禾竄京口，遂之金陵，謁孝陵，變姓名為蔣山傭。甲午，僑居神烈山下，遍游沿江一帶，以觀山川之勝。

有三世僕陸恩見炎武久不歸，投身里豪家，炎武四謁孝陵回，持之甚急，恩欲告炎武通海，乃亟禽之，數其罪，沈之水。恩之壻某復投里豪，謀報怨，以千金賄太守，告炎武通海，不繫之訟曹而擊之奴家，甚危急。有為求救於錢謙益，謙益欲炎武自稱門下而後許之，其人知不可，而恐失事機，乃私書一刺與之。炎武聞之，急索刺還，不得，列揭文於通衢以自白，謙益聞之曰：「寧人何其卞也！」時有路舍人澤溥者，故相文貞公振飛之子，寓洞庭東山，識兵備使者，為之愬冤，其事遂解。乃五謁孝陵，遂北行墾田於章邱長白山下。

戊戌，遍游北都，謁長陵以下，圖而記之。次年，再謁十三陵，而念江南山水有未游者，復歸，六謁孝陵，東游至會稽。次年，復北謁思陵攢宮，由太原、大同以入關，又北走至榆林。

康熙甲辰，與李因篤同謁攢宮，為文以祭，往代州墾田。每言馬伏波、田疇皆從塞上立業，欲居代北，曰：「使吾澤中有牛羊千，則江南不足懷矣。」然又苦其地寒，但經其始，使門人掌之。丁未，之淮上。次年，取道山東，入京師。萊黃培之奴姜元衡告其主詩詞悖逆，案多株連，又以吳人陳濟生所輯忠節錄指為炎武作，炎武聞之，馳赴山左，自請繫勘，李因篤為告急於有力者，親往歷下解之。獄釋，復入京師，五謁思陵。從此策馬往來河北諸邊塞者十餘年。

丁巳，六謁思陵，後始卜居華陰。嘗謂人曰：「遍觀四方，惟秦人慕經學、重處士、持清議，而華陰綰轂關、河之口，雖足不出戶，而能見天下之人、聞天下之事，一旦有警，入山守險，不十里之遙，若志在四方，一出關門，亦有建瓴之勢。」乃定居焉。王徵君山史築齋延之，炎武置田五十畝於華下，供晨夕。又餌沙苑蒺藜而甘之，曰「啖此久，不肉不茗可也」，蓋以蒺藜苗佐餐，以子待茗，故有此語。

朝廷開明史館，大學士孝感熊公賜履主館事，以書招炎武，答曰：「願以一死謝公。」戊午，詞科詔下，諸公爭欲致之，炎武作書與門人之在京師者曰：「刀繩具在，無速我死。」次年，大修明史，諸公又欲薦之，乃貽書葉學士訒庵，請以身殉，得免。或曰：「先生盍亦聽人一薦，薦而不出，其名愈高矣。」笑曰：「此所謂釣名者也！今夫婦人之失所天也，從一而終，之死靡慝，其心豈欲見知於人？若曰『盍亦令人強委禽焉而力拒之，以明吾節』，則吾未之聞矣。」

崑山相國元文弟兄，炎武之甥也，尚書乾學未遇時，炎武振其困乏，至是，一門鼎貴，以書迎之南歸，為買田置宅，拒而不往。或叩之，答曰：「昔歲孤生飄搖風雨，今茲親串崛起雲霄，思歸尼父之轅，恐近伯鸞之竈，且猶吾大夫，未見君子，徘徊渭川，以畢餘年足矣！」庚申，其妻沒於家，寄詩挽之而已。次年，卒於華陰，年六十有九。無子，自立從子衍生為後。門人奉喪歸葬，高弟子吳江潘耒收其遺書，序而傳之。

撰述之書，有

- 左傳杜解補正三卷、
- 音論三卷、
- 詩本音十卷、
- 易音三卷、
- 唐韻正二十卷、
- 古音表二卷、
- 吳韻補正一卷、
- 營平二州地名記一卷、
- 求古錄一卷、
- 金石文字記六卷、
- 石經考一卷、
- 日知錄三十卷，

天下郡國利病書及肇域志二書未成。炎武留心經世之術，游歷所至，以二馬二騾載書自隨。至西北阨塞、東南海陬，必呼老兵退卒，詢其曲折，與平日所聞不合，即發書檢勘。其所著天下郡國利病書，聚天下圖經、歷朝史籍以及小說、筆記、明十三朝實錄、公移、邸報之類有關於朝政民生者，酌古通今，旁推互證，不為空談，期於致用。肇域志則專論山川要阨、邊防戰守之事。蓋炎武周流西北垂三十年，邊塞亭障皆經目擊，故能言之了了也。

晚年，篤志六經，精研深究。居華陰，有請講學者，謝曰：「近日二曲以講學得名，遂招逼迫，幾致凶死，雖曰威武不屈，然而名之為累則已甚矣，況東林覆轍有進於此者乎？」有求文者，告之曰：「文不關於經術政事者，不足為也，韓文公起八代之衰，若但作原道、諫佛骨表、平淮西碑、張中丞傳後敘，而一切諛墓之文不作，豈不誠山斗乎！」在關中論學，曰：「諸君，關學之餘也，橫渠、藍田之教，以禮為先，孔子嘗言『博我以文，約之以禮』，而劉康公亦云『民受天地之中以生，所謂命也，是以有動作禮義威儀之則以定命』，然則君子為學，舍禮何由？近來講學之師，專以聚徒立幟為心，而其教不肅，方將賦茅鴟之不暇，何問其餘哉！」

炎武生性兀傲，不諧於世，身本南人，好居北土。嘗謂人曰：「性不能舟行食稻，而喜餐麥跨鞍。」又謂北方之人飽食終日，無所用心，南方之人群居終日，言不及義，好行小慧，時人謂其評論切中南北學者之病。嘗至京師，東海兩學士延之夜飲，怒曰：「古人飲酒，卜晝不卜夜，世間惟淫奔、納賄二者皆夜行之，豈有正人君子而夜行者乎！」其狷介嫉俗如此。於同時諸君子，雖以苦節推百泉、二曲，以經世之學推棃洲，至於論經評史，亦不苟同也。

---

節甫曰：記成之後，客有問於予曰：「有明一代，囿於性理，汨於制義，無一人知讀古經注疏者，自棃洲起而振其頹波，亭林繼之，於是承學之士知習古經義矣，所以閻百詩、胡胐明諸君子皆推挹南雷、崑山，今子不為之傳，豈非數典而忘其祖歟！」

予曰：「棃洲乃蕺山之學，矯良知之弊，以實踐為主，亭林乃文清之裔，辨陸王之非，以朱子為宗，故兩家之學皆深入宋儒之室，但以漢學為不可廢耳，多騎牆之見、依違之言，豈真知灼見者哉！」

客曰：「二君以瓌異之質，負經世之才，思見用於當世，垂勳名於來葉，讀書論道，重在大端，疏於末節，豈若抱殘守缺之俗儒、尋章摘句之世士也哉！然黃氏闢圖書之謬，知尚書古文之偽，顧氏審古韻之微，補左傳杜注之遺，能為舉世不為之時，謂非豪傑之士耶？國朝諸儒究六經奧旨，與兩漢同風，二君實啟之，菜瓜祭飲食之人，芹藻釋瞽宗之奠，乃木本水源之意也，況若璩四書釋地曲護紫陽，胐明洪範正論直譏劉向，於此則從寬假之條，於彼則嚴逾閑之辨，非有心軒輊者乎？」

予曰：「甲申、乙酉之變，二君策名於波浪礪灘之上，竄身於榛莽窮谷之中，不順天命，強挽人心，發蛙黽之怒，奮螳螂之臂，以烏合之眾，當王者之師，未有不敗者矣。逮夫故土焦原、橫流毒浪之後，尚自負東林之黨人，猶效西臺之慟哭，雖前朝之遺老，實周室之頑民，當名編薰胥之條，豈能入儒林之傳哉！」

客曰：「固哉子之說也！我祖宗參化育之功，體生成之德，不但不加以誅戮，抑且招之使來，所以突圍猛獸得以遁跡山林，漏網長鯨亦復呴濡江海，此伊古以來未有之寬仁厚澤也。我高宗純皇帝御批通鑒輯覽，乙酉一年不黜留都位號，唐桂二主併為竊據續編，即欽定明史，亦倣宋史甲戌、乙亥之例，大書而特書矣，是以祁彪佳、熊開元皆有列傳。核二君事蹟，祁熊之流也，今子不尊聖人至公之心，而為拘牽之論，何所見之不廣耶？」

予曰：「噫！吾過矣。」退而輯二君事實，為書一卷，附於冊後。

---

#### 汪跋 {#1}

古者國家有巡守、封禪、朝聘、燕饗、明堂、宗廟、辟雍之儀，天子廣集眾儒，講議典禮，損益古今之宜，推所學以合於世用，根底六經，憲章四代，先王制作之精義，可考而知焉。自後儒以讀書為翫物喪志，義理、典章區而為二，度數、文為棄若弁髦，箋傳、注疏束之高閣，又其甚者，肆其創獲之見，著為一家之言，綴王肅之卮詞，棄鄭君之奧論，末學膚受，後世滋惑，經學浸微，蓋七百年矣。

國朝漢學昌明，超軼前古，閻百詩駮偽孔，梅定九定曆算，胡朏明辨易圖，惠定宇述漢易，戴東原集諸儒之大成，裒然著述，顯於當代，顓門之學，於斯為盛。至若經史詞章金石之學，貫穿勃穴，靡不通擅，則顧寧人導之於前，錢曉徵及[先君子](../07-6/)繼之於後，可謂千古一時也。若夫矯誣之學，震驚耳目，舉世沿習，罔識其非，如汪鈍翁私造典故，其他古文詞支離牴牾，體例破壞，方靈皐以時文為古文，三禮之學，等之自鄶以下，毛西河肆意譏彈，譬如秦楚之無道，王白田根據漢宋，比諸春秋之調人，惡莠亂苗，似是而非，自非大儒，孰有能辨之者！

吾鄉江先生，博覽群籍，通知作者之意，聞見日廣，義據斯嚴，彙論經生授受之恉，輯為漢學師承記一書。異時採之柱下，傳之其人，先生名山之業，固當坿此不朽。或如司馬子長史記、班孟堅漢書之例，撰次敘傳一篇，列於卷後，亦足屏後儒擬議規測之見，尤可與顧寧人、錢曉徵及[先君子](../07-6/)後先輝暎者也。喜孫奉手受教，服膺有年，被命跋尾，不獲固辭，謹以所聞質諸坐右，未識先生以為知言不也。

{{<sign>}}嘉慶十有七年五月七日，後學汪喜孫識。{{</sign>}}