---
title: "江永"
subtitle: ""
section: "卷五"
date: 2024-02-07T09:29:15+08:00
lastmod: 2024-02-21
draft: false
brewing: false
weight: 501
---


江永，字慎修，婺源人。少就外傅為世俗學，一日，見明邱濬大學衍義補引周禮，求之有書家，得寫本周禮白文，朝夕諷誦。閉戶授徒，束脩所入，盡以購書，遂通經藝。年二十一，為縣學生，三十四，補廩膳生，六十二，為歲貢生。

永好學深思，長於步算、鍾律、聲韻，尤深於禮。以朱子晚年治禮，為儀禮經傳通解，未成而卒，黃榦纂續，缺漏浸多，乃為之廣摭博討，從吉、凶、軍、賓、嘉五禮之次，名曰禮經綱目，數易稿而後定。

其論宣城梅氏所言歲實消長之誤曰：

> 日平行於黃道，是為恆氣恆歲實，因有本輪、均輪、高沖之差而生盈縮，謂之視行。視行者，日之實體所至，而平行者，本輪之心也。以視行加減平行，故定氣時刻多寡不同，高沖為縮末盈初之端，歲有推移，故定氣時刻之多寡且歲歲不同，而恆氣恆歲實終古無增損也。當以恆者為率，隨其時之高沖以算定氣，而歲實消長可勿論。猶之月有平朔平望之策以求定朔定望，而此月與彼月多於朔策幾何、少於朔策幾何，俱不計也。

論鍾律曰：

> 黃鍾之宮，黃鍾半律也，即後世所謂黃鍾清聲是也。唐時風雅十二詩譜，以清黃起調畢曲，琴家正宮調，黃鍾不在大絃，而在第三絃，正黃鍾之宮為律本遺意，亦聲律自然，古今不異理也。國語伶州鳩因論七律而及武王之四樂，夷則無射曰上宮，黃鍾太簇曰下宮，蓋律長者用其清聲，律短者用其濁聲，古樂用鈞之法既亡，而因端可推。韓子外儲篇曰「夫瑟以小絃為大聲，大絃為小聲」，雖詭其辭以諷，然因是知古者調瑟之法，黃鍾、大呂、太簇、夾鍾、姑洗、仲呂、蕤賓用半而居小絃，林鍾、夷則、南呂、無射、應鍾用全而居大絃，此皆合之以管呂，論聲律相生者始明也。

論聲韻曰：

> 古韻起於吳才老，而崑山顧氏尤精，然顧氏考古之功多，審音之功淺。

為書以正顧氏分十部之疏，而分平、上、去三聲皆十三部，入聲八部。虞屬魚、模，又分之以屬侯、幽，顧氏未之知也。先屬元、寒，又分之以屬真、諄，而真以後十有四韻之當分為二，考之三百篇，用韻畫然，顧氏未之審也。蕭至豪四韻之讀如今音者，一部也，又分以屬侯、幽，在三百篇亦畫然，而顧氏未審也。覃至鹽屬添、嚴，又分以屬侵，自侵以後九韻以侈斂當分為二，猶之真以後當分十有四韻為二也，顧氏亦一之。侯之正音近幽，顧氏不之審，而轉其讀以從虞。永之說，蓋欲彌縫其缺也。

易彖言往來上下者，後儒謂之卦變，言人人殊。辨之曰：

> 周易以反對為序次，卦變當於反卦取之。否反為泰，泰反為否，故曰「小往大來」，曰「大往小來」，是其例也。凡曰來、曰下、曰反者，自反卦之外卦來居內卦也，曰往、曰上、曰進、曰升者，自反卦之內卦往居外卦也。

後儒言古者寓兵於農，井田廢而兵農始分。辨之曰：

> 考之春秋時，兵農固已分矣。管仲參國伍鄙之法，齊三軍出之士鄉十有五，公與國子高子分率之，而鄙處之農不與也。為農者治田供稅，不以隸於師旅也，鄉田但有兵賦，無田稅，似後世之軍田屯田，此外更無養兵之費。

> 晉之始，惟一軍，既而作二軍、作三軍，又作三行、作五軍，既舍二軍，旋作六軍，以新軍無帥而復三軍，其既增又損也，蓋除其軍籍，使之歸農，若軍盡出於農，則農民固在，安用屢易軍制乎？隨武子曰「楚國荊尸而舉，商農工賈，不敗其業」，此農不從軍之證也。

> 魯之作三軍也，季氏取其乘之父兄子弟盡征之，孟氏取半焉，以其半歸公，叔孫氏臣其子弟，而以其父兄歸公。所謂子弟者，兵之壯者也，父兄，兵之老者也，皆其素在軍籍，隸之卒乘者，非通國之父兄子弟也。其後舍三軍，季氏擇二，二子各一，皆盡征之而貢於公，若民之為農者，出田稅，自仍然歸之君，故哀公曰「二，吾猶不足」，三家雖專，亦惟食其采邑，豈嘗使通國之農盡屬己哉！陽虎壬辰戒都車，令癸巳至，此又兵常近國都之證，其野處之農固不為兵也。

卒年八十有二。所著書：

- 周禮疑義舉要六卷，
- 儀禮釋宮增注一卷，
- 禮記訓義擇言八卷，
- 深衣考誤一卷，
- 禮經綱目八十八卷，
- 律呂闡微十卷，
- 春秋地理考實四卷，
- 鄉黨圖考十卷，
- 古韻標準六卷，
- 四聲切韻表四卷，
- 音學辨微一卷，
- 推步法解五卷，
- 七政衍、金水二星發微、冬至權度、恆氣注曆辨、歲實消長辨、曆學補論、中西合法擬草各一卷，
- 近思錄集注十四卷，
- 讀書隨筆十二卷，
- 四書典林四十卷。

永為人和易近人，處里黨以孝悌仁讓為先，人多化之。嘗援春秋傳豐年補敗之義，勸鄉人輸穀立義倉，行之三十年，一鄉之人不知有饑饉云。嘗一至江西，應學使金德瑛之招也，一游京師，以同郡程編修恂延之也。是時，三禮館總裁方侍郎苞自負其學，見永，即以所疑士冠禮、士昏禮數事為問，從容答之，苞負氣不服，永哂之而已。荊溪吳編修紱深於三禮，質以周官疑義，永是以有周禮疑義舉要之作也。後數年，程、吳二君皆沒，永家居寂然，值純皇帝崇獎實學，命大臣舉經術之儒，有人薦永者，永力辭之。

當朝廷開三禮義疏館，纂修諸臣聞有禮經綱目一書，檄下郡縣，錄送以備參訂。沒後一年，詔修音韻述微，刑部尚書秦文恭公蕙田請於朝，令督臣取所著韻書三種進呈，貯館以備採擇。蓋戴編修震在京師，文恭公延之修五禮通考，戴君攜有永書，以推步法解全篇載入觀象授時一類，所以文恭知永為學者而有是請也。

考永學行，乃一代通儒，戴君為作行狀，稱其學自漢經師康成後罕其儔匹，非溢美之辭。然所著鄉黨圖考、四書典林，帖括之士竊其唾餘，取高第掇巍科者數百人，而永以明經終老於家，豈傳所謂「志與天地擬者，其人不祥」歟？