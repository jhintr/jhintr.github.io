---
title: "國朝漢學師承記序"
subtitle: "阮元"
date: 2024-01-21T12:11:47+08:00
lastmod: 2024-01-21T12:11:47+08:00
draft: false
brewing: false
weight: 10
---


兩漢經學所以當尊行者，為其去聖賢最近，而二氏之說尚未起也。老莊之說盛於兩晉，然道德、莊、列本書具在，其義止於此而已，後人不能以己之文字飾而改之，是以晉以後鮮樂言之者。浮屠之書，語言文字非譯不明，北朝淵博高明之學士、宋齊聰穎特達之文人，以己之說傅會其意，以致後之學者繹之彌悅，改而必從，非釋之亂儒，乃儒之亂釋，魏收作釋老志後，蹤迹可見矣。吾固曰：兩漢之學純粹以精者，在二氏未起之前也。我朝儒學篤實，務為其難，務求其是，是以通儒碩學有束髮研經、白首而不能究者，豈如朝立一旨、暮即成宗者哉！

甘泉江君子屏，得師傳於紅豆惠氏，博聞強記，無所不通，心貫群經，折衷兩漢。元幼與君同里同學，竊聞論說三十餘年。江君所纂國朝漢學師承記八卷，嘉慶二十三年居元廣州節院時刻之，讀此，可知漢世儒林家法之承授、國朝學者經學之淵源，大義微言，不乖不絕，而二氏之說亦不攻自破矣。

元又嘗思國朝諸儒說經之書甚多，以及文集、說部，皆有可採，竊欲析樓分條，加以翦截，引繫於群經各章句之下，譬如

- 休寧戴氏解尚書「光被四表」為「橫被」，則繫之堯典，
- 寶應劉氏解論語「哀而不傷」即詩「惟以不永傷」之傷，則繫之論語八佾篇，而互見周南，

如此勒成一書，名曰大清經解。徒以學力日荒，政事無暇，而能總此事、審是非、定去取者，海內學友惟江君暨顧君千里二三人。他年各家所著之書或不盡傳，奧義單辭，淪替可惜，若之何哉！

{{<sign>}}歲戊寅除夕，阮元序於桂林行館。{{</sign>}}