---
title: "邵晉涵"
subtitle: ""
date: 2024-02-07T09:29:38+08:00
lastmod: 2024-02-22
draft: false
brewing: false
weight: 603
---


邵晉涵，字與桐，號二雲，餘姚人也。祖向榮，康熙壬辰進士。父佳鈗，增廣生。君生而穎異，少多疾，左目微眚，然讀書十行並下，終身不忘。

乾隆乙酉，中式本省鄉試舉人，典試者，錢先生竹汀也。越六年，禮部會試第一，賜進士出身。乾隆三十八年，詔修四庫全書，金壇首以君名入告，召赴闕下，除翰林院庶吉士，充纂修官。逾年，授編修。後御試翰詹，名列二等，遷右中允。洊官至侍講學士兼文淵閣直閣事。

於書無所不讀，而非法之書不陳於側。嘗謂爾雅乃六藝之津梁，而邢疏淺陋，乃別為正義，兼採舍人、樊光、李巡、孫炎諸家之注，有未詳者，摭他書補之。今之學者，皆舍邢而宗邵矣。

在四庫館時，永樂大典載有薛居正五代史，乃會粹編次，其闕者以冊府元龜諸書補之，由是薛史復傳。

竹汀先生閒論宋史紀傳南渡後不如東都之有法，寧宗以後又不如前三朝之觕備，微特事蹟不詳，即褒貶亦失其實。君聞而善之，取熊克、李燾、李心傳、陳均、劉時舉所撰之書及宋人筆記，撰南都事略以續王偁之書，詞簡事增，正史不及也。

君嘗預修國史，館中收貯先朝史冊以數千計，總裁問以某事，答曰「在某冊第幾葉中」，百不失一，咸訝以為神人焉。

撰述又有孟子述義、穀梁正義、韓詩內傳考、皇朝大臣諡迹錄、輶軒日記、南江文集，皆實事求是，為學者有益之書。

君在日下，教授生徒以自給，足不詣權要之門，所以迴翔清署二十餘年而官止四品也。君少從山陰劉文蔚豹君、童君二樹游，習聞蕺山、南雷之說，於明季黨禍緣起、奄寺亂政及唐魯二王本末從容談論，往往出於正史之外，自君謝世，而南江之文獻亡矣。