---
title: "余古農先生"
subtitle: ""
date: 2024-02-03T08:57:37+08:00
lastmod: 2024-02-03T08:57:37+08:00
draft: false
brewing: false
weight: 203
---


先生諱蕭客，字仲林，別字古農，吳縣布衣也。先生生五歲，父幕游粵西不歸，母顏授以四子書、五經，夜則課以文選及唐宋人詩古文。年十五，通五經，即知氣理空言，無補經術。思讀漢、唐注疏，家貧，不能蓄書，有苕谿書棚徐姓識先生，一日詣書棚，借左傳注疏，匝月讀畢，歸其書，徐姓訝其速曰「子讀之熟矣乎」，曰「然」，徐手翻一帙，使先生背誦，終卷無誤，徐大駭曰「子奇人也」，贈以十三經注疏、十七史、說文解字、玉篇、廣韻。於是閉戶肄經史，博覽群書。性癖古籍，聞有異書，必徒步往借，雖僕僕五六十里，不以為勞也。

以郭璞注爾雅用舊注而掩其名，謂之攘善無恥，乃採注疏及太平御覽諸書中犍為舍人、孫炎、李巡舊注而為之釋，書未成，先成注雅別鈔八卷，專攻陸佃新義、埤雅及羅願爾雅翼之誤，兼及蔡卞毛詩名物解，沈宗伯德潛見其書，折節下交。

年二十二，以注雅別鈔就正於松崖先生，先生曰：「陸佃、蔡卞乃安石新學，人人知其非，不足辨，羅願非有宋大儒，亦不必辨，子讀書撰著，當務其大者遠者。」先生聞之矍然，遂執贄受業，稱弟子焉。

吳縣朱丈文游，藏書之富，甲於吳門，延先生教讀，館於滋蘭堂中，得遍讀四部之書，又嘗閱道藏於玄妙觀，閱佛藏於南禪寺。

居恆手一編弗輟，日不足，則繼之以夜，於是目力虧損，不見一物。有人傳以坐暗室中，目蒙藍布，存想北斗七宿，一年之後，目雖能視，然讀書但能讀大字本而已。

直隸總督方恪敏公觀承聞其名，延至保定，修畿輔水利志。閒游京師，與朱學士笥河先生、紀文達公昀、胡文恪公高望相友善，咸謂其學在深寧、亭林之閒。因目疾復作，舉歙戴震以代。

遂南歸，以經術教授鄉里，閉目口授，生徒極盛。是時，江震滄孝廉名筠者亦以目疾教讀，時人皆稱為盲先生。同郡以經義詩古文詞相論難者，薛家三先生、汪愛廬先生、彭進士紹升、汪孝廉元亮，先生上下議論，風發泉湧，家三先生曰：「鬼谷子縱橫家，舌有鋒鍔，不可當也。」先生狀貌奇偉，頂有二肉角，疎眉大眼，口侈多髯，如軌革家懸鬼谷子像，故同社中戲呼為鬼谷子。

乾隆年間，詔開四庫館，徵四萬名彥充校讎之任，有人以山陰童鈺及先生名達於金壇，因一諸生、一布衣，格於例，不果薦。

先生貧病交攻，再娶無子，卒年四十有七。其牢騷不平之氣，往往托之美人香草，形於歌詠，哀音微茫，有騷人之遺意焉。

生平著述甚多，爾雅釋、注雅別鈔悔其少作，不以示人，文選音義亦悔少作，然久已刊行，乃別撰文選雜題三十卷，又有選音樓詩拾若干卷。先生深於選學，因名其樓曰選音。疾革之時，以雜題、詩集付弟子朱敬輿，敬輿寶為枕中祕，以是學者罕知之。

惟古經解鉤沈已入四庫經部，當日戴震謂是書有鉤而未沈者，有沈而未鉤者，然沈而未鉤，誠如震言，若曰鉤而未沈，則震之妄言也。今核考其書，豈有是哉？惟皇侃論語義疏，其書出於著鉤沈之後，且為足利贗鼎，何得謂之鉤而未沈者乎？

藩為先生受業弟子，聞之先生曰：「鉤沈一書，漢、晉、唐三代經注之亡者，本欲盡採，因乾隆壬午四月得虛損證，危若朝露，急欲成書，乃取舊稿錄成付梓，至今歉然，吾精力衰矣，汝能足成之，亦經籍之幸也。」藩自心喪之後，遭家多故，奔走四方，雨雪載塗，饑寒切體，不能專志壹心，從事編輯，今年已五十，忽忽老矣，歎治生之難，蹈不習之罪，有負師訓，能不悲哉！