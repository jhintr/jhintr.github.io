---
title: "沈彤"
subtitle: ""
date: 2024-02-03T08:23:40+08:00
lastmod: 2024-02-03T08:23:40+08:00
draft: false
brewing: false
weight: 202
---


沈彤，字冠雲，一字果堂，吳江縣諸生也。康熙、雍正閒，何學士焯以制義宣導學者，四方從游弟子著錄者四百餘人，弟子中惟陳季方、陳少章及彤最知名，季方工文詞，少章精史學，彤獨以窮經為事，核先儒之異同而求其是，為文章不貴詞藻，抒心自得而已。

應博學鴻詞科，以奏賦至夜半不及成詩，不入選。有人薦修三禮及大清一統志，議敘得九品官，恥不仕，遂歸吳江，閉戶治經，矻矻終年。

群經皆有撰述，尤邃於禮。著周官祿田考三卷，因歐陽修有周禮官多田少、祿且不給之疑，故詳究周制以與之辨，官爵數、公田數、祿田數三篇，積算特為精密。

又以儀禮古人患其難讀，自唐賈公彥後，惟朱子、李如圭、張淳、黃榦、楊復五人，乃專攻士禮，著有儀禮小疏，惜未成書，惟有士冠禮、士昏禮、公食大夫禮、士喪禮、喪服傳五篇，每篇附以監本刊誤，卷末又附左右異尚考一篇。其說以康成、公彥為宗，兼採元敖繼公之注，然掊擊君善者十之七，從其說者十之二三耳。

彤述作矜慎，不輕意下筆，所著如尚書小疏、春秋左傳小疏，僅有數十則，以視近日士大夫急於成書、蹈鹵莽滅裂之譏者，有天壤之分矣。其書傳於世者，周官祿田考、儀禮小疏之外，有吳江、震澤二縣志，果堂集十二卷。彤老而無子，窮困以卒，得年六十有五。

藩向在京師，有夫己氏問予曰：「叔嫂有服乎？無服乎？」予答之曰：

> 據禮經，是叔嫂無服也，考奔喪云「無服而為位者，唯嫂叔，及婦人降而無服者麻」，鄭注「雖無服，猶弔服加麻，袒免，為位哭也」，則叔嫂之服，弔服加麻，袒免，既葬而除，無所謂大功也。

夫己氏出鄞人萬充宗叔嫂有服辨示予，大笑曰：「子墨守鄭學，知其一而不知其二，豈得為禮家乎？」充宗之文，因晉成粲之說，而曲解喪服傳「夫之所為兄弟服，妻降一等」以證叔嫂之大功，而謂康成不能解，公彥強為之解。予心知其說之謬，然無以應也。南歸後，讀儀禮小疏曰：

> 「夫之所為兄弟服，妻降一等」，鄭於上記注云「兄弟，猶言族親也」，此兄弟同義，故不重出，賈云：

> > 妻從夫服，其族親即上經夫之諸祖父母，見於緦麻章，夫之世叔父母，見於大功章，夫之昆弟之子不降，嫂叔又無服，今言從夫降一等，記其不見者，當是夫之從母之類乎？

> 彤謂此條總結上經，非專記其不見者。夫之姑姊妹，見於小功章，賈乃遺之。至云從母之類，則有若夫之從祖父母、夫之從父姊妹之類，皆以小功而降為緦，有若夫之族曾祖父母、族祖父母、族父母及夫之從祖姑姊妹適人者之類，夫皆為之緦，妻皆降而無服，並包含於其中矣。從母者，母之女兄弟也，故亦可稱兄弟。

此可以發成粲之癥結，息充宗之狂喙矣。且自愧不能潛心尋討傳文及鄭、賈之說，至為夫己氏所折，乃知果堂肄禮之精審如此。嗟乎！先輩之用心縝密，烏可及哉？