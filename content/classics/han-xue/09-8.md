---
title: "樂"
subtitle: ""
date: 2024-02-07T09:59:47+08:00
lastmod: 2024-02-07T09:59:47+08:00
draft: false
brewing: true
weight: 908
---


古者六籍、五經，禮、樂並重，周衰，禮壞樂微，迨秦燔書，而樂之遺籍掃地盡矣。漢興，制氏以雅樂聲律世為樂官，能記其鏗鏘鼓舞而不能言其義。其後，樂人竇公獻樂章。武帝時，河間獻王作樂記，與制氏不相遠，內史丞王定傳之，以授常山王禹。成帝時，禹為謁者，獻記二十四卷。劉向校書，得樂記二十三篇，與禹不同，其道寖微。魏晉以後，典章廢棄，即班志所載二十三篇已不復得，於是遂為絕學。國朝諸儒蔚起，搜討舊聞，雖樂制云亡，而論音律者求周尺漢尺之遺，尋審律審音之旨，俾二千餘年之墜緒彰明宇宙，不誠繼往開來之偉業哉！若斯之類，不可泯滅，因別立一類，以附卷末。

- 律呂新論二卷、律呂闡微十卷 <small>江永撰</small>
- 律呂考文六卷 <small>錢塘撰</small>
- 燕樂考原六卷 <small>淩廷堪撰</small>

---

家大人既為漢學師承記之後，復以傳中所載諸家撰述，有不盡關經傳者，有雖關經術而不醇者，乃取其專論經術而一本漢學之書，倣唐陸元朗經典釋文傳注姓氏之例，作經師經義目錄一卷，附於記後，俾治實學者得所取資，尋其宗旨，庶不致混莠於苗，以砆為玉也。

著錄之意，大凡有四：

- 一、言不關乎經義小學，意不純乎漢儒古訓者，不著錄，
- 一、書雖存其名而實未成者，不著錄，
- 一、書已行於世而未及見者，不著錄，
- 一、其人尚存，著述僅附見於前人傳後者，不著錄。

凡在此例，不欲濫登，固非以意為棄取也。次列既，鈞承命繕錄，因不揣檮昧，著其義例於末。嘉慶辛未良月既望，男鈞謹識。

---

#### 伍跋 {#1}

右國朝漢學師承記八卷、附錄國朝經師經義目錄一卷，國朝江藩撰。洪惟昭代經學脩明，定鼎之初，顧亭林、胡朏明、閻百詩諸先生崛起，遠紹兩漢諸儒之墜緒，篤實淳懿，恪守師法，承先啟後，私淑有人，實宋、元、明以來所未有。鄭堂特著此書，國朝經師學行出處，著撰緒論，搜括靡遺，洵盛業也。

阮文達定香亭筆談稱，元和惠徵君定宇，經學冠天下，鄭堂於惠氏弟子余君仲林，盡得其傳，洪北江詩話亦稱其學有師法，珠湖草堂筆記則稱是書極有史家體裁。鄭堂久在阮文達幕府，文達撰國史儒林傳稿，第一次顧亭林居首，第二次黃棃洲居首，而是書以兩先生編於卷末，以不純宗漢學也，亦可見其體例之嚴。

然如王蘭泉侍郎傳，記及其以五七言詩爭立門戶，譏其「太邱道廣」一事，洪北江詩詁稱侍郎所選詩，一以聲調格律為準，其病在於以己律人，而不能各隨人之所長，亦頗有微詞，亦何至如鄭堂所云也！又北江傳，記及其出示所作古文，指摘其用事訛舛、齗齗強辨一事，北江詩話則稱鄭堂過畢弇山宮保墓道詩曰「公本愛才勤說項，我因自好未依劉」，亦隱然自具身分，惜其為饑寒所迫，學不能進也，則宛然報復之師矣。昔司馬子長撰酈生傳，不言其說高祖封六國後，完人之美，俾成佳傳也，又於子房傳見之者，紀其實也，此等事縱匪鑿空，亦當記之說部等書，臚載本傳，無論有乖史例，亦適徵其所養之不醇。然究為上下二百年一大著作，談漢學者決不可少之書，讀者略其小疵可耳。

{{<sign>}}咸豐甲寅夏五朔日，南海伍崇曜謹跋{{</sign>}}