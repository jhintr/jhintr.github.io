---
title: "閻若璩"
subtitle: "張弨 吳玉搢 宋鑒"
section: "卷一"
date: 2024-01-24T16:48:29+08:00
lastmod: 2024-01-25
draft: false
brewing: false
weight: 101
---


先王經國之制，井田與學校相維，里有序，鄉有庠。八歲入小學，學六甲、五方、書計之事，始知室家長幼之節，十五入大學，學先聖禮樂，而知朝廷君臣之禮。所以耕夫餘子亦得秉耒橫經，漸詩書之化，被教養之澤，濟濟乎！洋洋乎！三代之隆軌也。

秦並天下，燔詩書，殺術士，聖人之道墜矣。然士隱山澤巖壁之間者，抱遺經，傳口說，不絕於世，漢興乃出。言易，淄川田生，言書，濟南伏生，言詩，於魯則申公培，於齊則轅固生，於燕則韓太傅，言禮，魯高堂生，言春秋，於齊則胡毋生，於趙則董仲舒。自茲以後，專門之學興，命氏之儒起，六經五典各信師承，嗣守章句，期乎勿失。西都儒士開橫舍，延學徒，誦先王之書，被儒者之服，彬彬然有洙泗之風焉。爰及東京，碩學大師，賈、服之外，咸推高密鄭君，生炎漢之季，守孔子之學，訓義優洽，博綜群經，故老以為前修，後生未之敢異。

晉王肅自謂辨理依經，逞其私說，偽作家語，妄撰聖證，以外戚之尊，盛行晉代。王弼宗老、莊而注周易，杜預廢賈、服而釋春秋，梅賾上偽書，費甝為義疏，於是宋齊以降，師承淩替，江左儒門，參差互出矣。然河洛尚知服古，不改舊章，左傳則服子慎，尚書、周易則鄭康成，詩則並主於毛公，禮則同遵於鄭氏。若輔嗣之易，惟河南、青、齊間有講習之者，而王肅易亦間行焉。元凱之左氏但行齊地，偽孔傳惟劉光伯、劉士元信為古文，皆不為當時所尚。隋書云「南人約簡，得其英華，北學深蕪，窮其枝葉」，豈知言者哉？

唐太宗挺生於干戈之世，創業於戎馬之中，雖左右櫜鞬，櫛沐風雨，然銳情經術，延覽名流，即位後讎正五經，頒示天下，命諸儒萃章句為義疏。惜乎孔沖遠、朱子奢之徒妄出己見，去取失當，易用輔嗣而廢康成，書去馬、鄭而信偽孔，穀梁退麋氏而進范寧，論語則專主平叔。棄尊彝而寶康瓠，舍珠玉而收瓦礫，不亦傎哉！

宋初，承唐之弊，而邪說詭言，亂經非聖，殆有甚焉，如歐陽修之詩、孫明復之春秋、王安石之新義是已。至於濂洛關閩之學，不究禮樂之源，獨標性命之旨，義疏諸書，束置高閣，視如糟粕，棄等弁髦，蓋率履則有餘，考鏡則不足也。

元明之際，以制義取士，古學幾絕，而有明三百年，四方秀艾，困於帖括，以講章為經學，以類書為博聞，長夜悠悠，視天夢夢，可悲也夫！在當時，豈無明達之人、志識之士哉？然皆滯於所習，以求富貴，此所以儒罕通人、學多鄙俗也。

我世祖章皇帝，握貞符，膺圖籙，撥亂反正，伐罪弔民，武德定四海，文治垂千古。

- 順治十三年，敕大學士傅以漸撰易經通注，以永樂大全繁冗蕪陋，刊其舛訛，補其闕漏，勒為是書，頒之學官。

聖祖仁皇帝嗣位，削平遺孽，親征西番，戡定三藩，永清六合。然萬機之暇，棲神墳典，悅志藝文，闡五音六律之微，稽八線九章之術，天亶睿知，典學宏深，伊古以來所未有也。

- 康熙十九年，敕大學士庫勒納等編日講四書解義、日講書經解義，
- 二十二年，敕大學士牛鈕等編日講易經解義，
- 三十八年，奉敕撰春秋傳說彙纂，
- 五十四年，又敕大學士李光地等撰周易折中，
- 六十年，又敕大學士王頊齡等撰書經傳說彙纂，又敕戶部尚書王鴻緒等撰詩經傳說彙纂。

凡御纂群經，皆兼採漢宋先儒之說，參考異同，務求至當，遠紹千載之薪傳，為萬世不刊之鉅典焉。

世宗憲皇帝際昇平之時、咸寧之世，未明求治，乙夜觀書，雖夙通三乘，然雅重七經。

- 即位之後，即刊行聖祖欽定詩經傳說彙纂、書經傳說彙纂，皆御製序文，弁於卷首。
- 又編定聖祖日講春秋解義。
- 雍正五年，御纂孝經集注，折衷群言，勒為大訓，推武、周達孝之源，究天地明察之理，故能心契孔、曾，權衡醇駮也。

至高宗純皇帝御極六十年，久道化成，不疾而速，不行而至，武功則耆定十全，文德則旁敷四海，富既與地乎侔訾，貴乃與天乎比崇，盛德日新，多文日富。

- 乾隆元年，詔儒臣排纂聖祖日講禮記解義，
- 十三年，欽定周官義疏、儀禮義疏、禮記義疏，
- 二十年，大學士傅恆等奉敕撰周易述義、詩義折中，
- 三十年，大學士傅恆等奉敕撰春秋直解。

於易則不涉虛渺之說與術數之學，觀象則取互體，以發明古義。於詩則依據毛、鄭，溯孔門授受之淵源，事必有徵，義必有本，臆說武斷，概不取焉。於禮則以康成為宗，探孔、賈之精微，綜群儒之同異，本天殽地，經國坊民，治法備矣。於春秋則採三家之精華，斥安國之迂謬，闡尼山之本意，洵為百王之大法也。經學之外，考石鼓，辨大昌、用修之非，刊石經，湔開成、廣政之陋。又刻御制說經文於太學，皆治經之津梁，論古之樞要，所謂懸諸日月、煥若丹青者也。於是鼓篋之士、負笈之徒皆知崇尚實學，不務空言，游心六藝之囿，馳騖仁義之塗矣。

我皇上誕敷文教，敦尚經術，登明堂，坐清廟，次群臣，奏得失，天下之眾鄉風隨流，卉然興道而遷義，家懷克讓之風，人誦康哉之詠，猗歟偉歟，何其盛也！蓋惟列聖相承，文明於變，尊崇漢儒，不廢古訓，所以四海九州強學待問者，咸沐菁莪之雅化，汲古義之精微。縉紳碩彥，青紫盈朝，縫掖巨儒，絃歌在野，擔簦追師，不遠千里，講誦之聲，道路不絕，可謂千載一時矣！

藩綰髮讀書，授經於吳郡通儒余古農、同宗艮庭二先生，明象數制度之原、聲音訓詁之學。乃知經術一壞於東西晉之清談，再壞於南北宋之道學，元明以來，此道益晦。至本朝，三惠之學盛於吳中，江永、戴震諸君繼起於歙，從此漢學昌明，千載沈霾，一朝復旦。暇日詮次本朝諸儒為漢學者，成漢學師承記一編，以備國史之採擇。

嗟乎！三代之時，弼諧庶績，必舉德於鴻儒，魏晉以後，左右邦家，咸取才於科目。經明行修之士，命偶時來，得策名廊廟，若數乖運舛，縱學窮書圃，思極人文，未有不委棄草澤、終老丘園者也！甚至饑寒切體，毒螫㿊膚，筮仕無門，齎恨入冥，雖千載以下，哀其不遇，豈知當時絕無過而問之者哉！是記，於軒冕則略記學行，山林則兼誌高風，非任情軒輊，肆志抑揚，蓋悲其友麋鹿以共處、候草木以同彫也。

---

閻若璩，字百詩。先世居太原縣西寨村，五世祖始居淮安。祖世科，明萬曆甲辰進士，官至布政司參議。父修齡，郡學生。若璩生，世科愛之，常抱置膝上，摩其頂曰：「汝貌文，其為一代儒者，以光吾宗乎！」若璩生而口吃，性鈍，六歲入小學，讀書千遍，不能背誦。年十五，冬夜讀書，扞格不通，憤悱不寐，漏四下，寒甚，堅坐沈思，心忽開朗，自是穎悟異常。是年，補學官弟子，一時名士如李太虛、方爾止、王于一、杜于皇，皆折輩行與交。若璩研究經史，寒暑弗徹，嘗集陶貞白、皇甫士安語，題所居之柱云「一物不知，以為深恥，遭人而問，少有寧日」。

年二十，讀尚書，至古文，即疑二十五篇之譌，沈潛二十餘年，乃盡得其癥結所在，作古文尚書疏證。其說之最精者，謂：

> 漢書藝文志言「魯共王壞孔子宅，得古文尚書，孔安國以考二十九篇，得多十六篇」，楚元王傳亦云「逸書十六篇，天漢之後，孔安國獻之」，古文篇數之見於西漢者如此，而梅賾所上乃增多二十五篇，此篇數之不合也。

> 杜林、馬、鄭皆傳古文者，據鄭氏說，則增多者舜典、汨作、九共、大禹謨、益稷、五子之歌、胤征、典寶、湯誥、咸有一德、伊訓、肆命、原命、武成、旅獒、冏命十六篇，而九共有九篇，故亦稱二十四篇，今晚出書無汨作、九共、典寶等篇，此篇名之不合也。

> 鄭康成注書序，於仲虺之誥、大甲、說命、微子之命、蔡仲之命、周官、君陳、畢命、君牙，皆注曰亡，而於汨作、九共、典寶、肆命諸篇，皆注曰逸，逸者，即孔壁書也。

> 康成雖云受書於張恭祖，然其書贊曰「我先師棘下生子安國亦好此學」，則其淵源於安國明矣，今晚出書與鄭名目互異，其果安國之舊耶？

又云：

> 古文傳自孔氏，後惟鄭康成所注者得其真，今文傳自伏生，後惟蔡邕石經所勒者得其正，今晚出書「宅嵎夷」，鄭作「宅嵎䥫」，「昧谷」，鄭作「柳谷」，「心腹腎腸」，鄭作「憂腎陽」，「劓、刵、劅、剠」，鄭作「臏、宮、劓、割頭、庶剠」，與真古文既不同矣。石經殘碑遺字，見於洪适隸釋者五百四十七字，以今孔書校之，不同者甚多。碑云高宗之饗國百年，與今書之「五十有九年」異，孔敘三宗以年多少為先後，碑則以傳敘為次，則與今文又不同。然後知晚出之書蓋不古不今、非伏非孔，別為一家之學者也。

> 班孟堅言「司馬遷從安國問故，故堯典、禹貢、洪範、微子、金縢諸篇多古文說」，許慎說文解字亦云「其稱書孔氏」，今以史記、說文與晚出書相校，又甚不合。安國注論語「予小子履」，以為「墨子引湯誓，其辭若此」，不云此出湯誥，亦不云與湯誥小異，然則「予小子履」云云，非真古文湯誥，蓋斷斷也。其注「雖有周親，不如仁人」句，於論語則云「親而不賢不忠則誅之，管、蔡是也，仁人謂微子、箕子，來則用之」，於尚書則云「周，至也，言紂至親雖多，不如周家之少仁人」，其詮釋相懸絕如此，豈一人之手筆乎？

又云：

> 古未有夷族之刑，即苗氏之虐，亦祇肉刑止爾，有之，自秦文公始。偽作古文者偶見荀子有「亂世以族論罪，以世舉賢」之語，遂竄之泰誓篇中，無論紂惡不如是甚，而輕加三代以上慘酷不德之刑，何其不仁也！

> 荀卿曰「誥誓不及五帝」，司馬法言「有虞氏戒於國中，夏后氏誓於軍中，殷誓於軍門之外，周將交刃而誓之」，當虞舜在上，禹縱征有苗，安得有會群后誓師之事？此亦不足信也。司馬法曰「入罪人之地，見其老弱，奉歸無傷，雖遇壯者，不校勿敵，敵若傷之，藥醫歸之」，三代之用兵，以仁為本如此，安得有「火炎崑岡，玉石俱焚」之事？既讀陳琳檄吳文云「大兵一放，玉石俱碎」，鍾會檄蜀文云「大兵一發，玉石俱碎」，乃知其時自有此等語，則此書之出魏晉間，又一佐也。

又云：

> 武成篇先書一月壬辰，次癸巳，又次戊午，已是月之二十八日，後繼以癸亥、甲子，是為二月之四五日，而不冠以二月，非今文書法也。洛誥稱乙卯，費誓兩稱甲戌，此周公、伯禽口中之詞，指此日有此事云爾，豈史家紀事之例乎？

又云：

> 書序益稷本名棄稷，馬、鄭、王三家本皆然，蓋別是一篇，中多載后稷與契之言。揚子雲法言孝至篇「言合稷、契之謂忠，謨合臯陶之謂嘉」，子雲親見古文，故有此言。晚出書析臯陶謨之半為益稷，則稷與契初無一言，子雲豈鑿空者耶？

其辨孔傳之偽云：

> 三江入海，未嘗入震澤，孔謂江自彭蠡分而為三，共入震澤者，謬也。

> 金城郡，昭帝所置，安國卒於武帝時，而傳稱積石山在金城西南，豈非後人作偽之證乎？

> 傳義多與王肅注同，乃孔竊王，非先有孔說而王取之也。漢儒說六宗者，人人各異，王肅對魏明帝，乃取家語「孔子曰所宗者六」之語，肅以前未聞也，而偽傳已有之，非孔竊王而何？

其論可謂信而有徵矣。

康熙元年，始游京師，合肥龔尚書鼎孳為之延譽，由是知名。旋改歸太原故籍，為廩膳生。崑山顧炎武游太原，以所撰日知錄相質，即改訂數則，炎武心折焉。未幾，出游鞏昌，與陳秀才子壽善，一夕共成七言絕句百首，名曰隴右倡和詩。

十七年，應博學宏詞科試不第，留京師，與長洲汪編修琬反覆論難，琬著五服考異成，若璩糾其繆，琬雖改正，然護前轍，謂人曰：「百詩有親在，而喋喋言喪禮乎？」若璩聞之曰：「王伯厚嘗云『夏侯勝善說禮服，謂禮之喪服也，蕭望之以禮服授皇太子，則漢世不以喪服為諱也，唐之奸臣，以凶事非臣子所宜言，去國恤一篇，識者非之』，講經之家，豈可拾其餘唾哉？」崑山徐贊善乾學問曰：「於史有徵矣，於經亦有徵乎？」若璩曰：「按雜記曾申問於曾子曰『哭父母，有常聲乎』，申，曾子次子也，檀弓『子張死，曾子有母之喪，齊衰而往哭之』，夫孔子沒，子張尚存，見於孟子，子張沒而曾子方喪母，則孔子時曾子母在可知，記所載曾子問一篇，正其親在時也。」乾學歎服。

三十二年，客閩歸，乾學延至京師，為上客。每詩文成，必屬裁定，曰；「閻先生學有師法，非吳志伊輩所及也。」合肥李公天馥亦云：「詩文不經百詩勘定，未可輕易示人。」及乾學以尚書歸里，奉敕修一統志，開局於洞庭東山，既又移嘉善，後歸崑山，若璩皆從事焉。

若璩精於地理之學，山川形勢，州郡沿革，瞭若指掌。嘗曰：「孟子言讀書當論其世，予謂並當論其地。少讀孟子書，疑滕定公薨，使然友之鄒問孟子，何緩不及事？及長大，親歷其地，方知故滕國城在今縣西南十五里，故邾城在今鄒縣東南二十六里，相去僅百里，故朝發而夕至，朝見孟子而暮即反命也。」因撰四書釋地六卷，釋地餘論一卷。又據孟子七篇，參以史記諸書，作孟子生卒年月考一卷。

晚年，名益著，學者稱為潛邱先生。世宗在潛邸，手書延至京師，握手賜坐，呼先生而不名。索觀所著書，每進一篇，未嘗不稱善。疾亟，請移就外，留之不可，乃以大牀為輿，上施青紗帳，二十人舁之出，移居城外十五里，如臥牀簀，不覺其行也。卒年六十有九，時康熙四十三年六月八日。世宗遣官經紀其喪，親製挽詩四章，有「三千里路為余來」之句。後為文以祭之，有云「讀書等身，一字無假，孔思周情，旨深言大」。若璩以諸生而受聖主特達之知，可謂得稽古之榮矣。

平生長於考證，遇有疑義，反覆窮究，必得其解乃已。嘗語弟子曰：「曩在東海公邸夜飲，公云『今晨直起居注，上問古人言使功不如使過，此語自有出處，當時不能答』，予舉宋陳傅良有使功不如使過論，篇中有秦伯用孟明事，但不知此語出何書耳，越十五年，讀唐書李靖傳，高祖以靖逗留，詔斬之，許紹為請而免，後率兵破開州蠻，俘擒五千，帝謂左右曰『使功不如使過，果然』，謂即出此，又越五年，讀後書獨行傳，索盧放諫更始使者勿斬太守，曰『夫使功不如使過』，章懷注『若秦穆公赦孟明而用之，霸西戎』，乃知全出於此。甚矣！學問之無窮，而尤不可以無年也。」

天性多否少可，詞科五十人中，獨許吳志伊之博覽、徐勝力之強記而已，如李天生，謂其杜撰故事，汪鈍翁，謂其私造典禮，所服膺者三人，曰錢受之、黃太沖、顧寧人。然論受之，則曰「此老春秋不足作準」。論太沖，則曰「太沖之徒麤」，待訪錄，指其繆訛，不一而足。指摘日知錄一卷，見潛邱劄記中。藩聞之顧君千里云「曾見初印亭林所刊廣韻，前有校刊姓氏，列『受業閻若璩』名」，則若璩嘗執贄崑山門下，然若璩所著書中，不稱亭林為師，豈亭林沒後，遂背其師耶？

所著古文尚書疏證、四書釋地、孟子生卒年月考、潛邱劄記，行於世。子詠，亦能文。

#### 張弨 {#1}

同時山陽有張弨者，字力臣，隱於賈，受業於崑山顧炎武，究心小學，有婁機漢隸字原校本，敘曰：

> 自隸變篆以就省，而碑版各家可以隨意增減點畫、改易偏旁，好異尚奇，貽誤後學。今悉準之說文，於漢隸字原中取一正體，以朱筆標出之，或破體而不至背正體者，亦標出之，其雖無當於正體而近是者，亦點出之，其全譌者，則據說文駮正之，其本碑不誤而字原抄寫致錯者，亦校正之。

論辭字曰：

> 辭乃辭訟之辭，若辤受之辤則從受，而文詞之詞又別焉。

論懷字曰：

> 懷乃懷想之懷，若褱抱之褱則不從心，而褢袖之褢又別焉。

論麟字曰：

> 麟，大牝鹿也，非西狩所獲也，四靈之一乃麐字也。

論氤氳二字曰：

> 以篆法當作氤氳，而隸無氳字，故借為煙熅，又借熅而為縕，若氤氳乃俗字，而絪亦俗字也。

論雕字曰：

> 雕之為鵰，猶雞之為鷄，本一字，而彫則琢也，今反歧雕與鵰為二字，而系雕與彫為一字，謬之尤者也。

論華字曰：

> 古作華，通作華，宋、齊以前無花字，北朝魏、齊之交始有之。

論彊字曰：

> 彊者，弓有力也，強則蚚也，非彊也。

論累字曰：

> 繫纍之纍省而為累，非積絫之絫。

論序字曰：

> 庠序之序是學名，非次敘之敘。

論艸字曰：

> 艸乃象形，若草則斗櫟實也，別為一字。

論气字曰：

> 凡天气、地气之气皆氣也，加米是氣廩之氣，今妄以气為氣，而加食字為餼，贅文也。

論俊字曰：

> 千人之材曰俊，若雋則肥肉也，弓乃弓之橫體，引弓射隹，故曰得雋，非俊也，今加人於雋旁，通以為俊，謬之大者也。

論黻字曰：

> 黑與青相次之文，巿則上古蔽前之皮，其字象形，巿之重文曰絥，非黻也，後世加艸於巿為芾，非也，又改韋作系為紱，亦非也，漢人不曉，妄用之，宋之米元章名芾，而通書作黻，皆誤也。

其書之大略如此。

力臣雖不知古人假借通用之說，然謹守叔重之書，辨鄉壁虛造之字，其學識遠出戴侗、楊桓之上矣。雅好金石文字，遇荒村野寺，古碑殘碣埋沒榛莽之中者，靡不椎拓。嘗登焦山，乘江潮歸壑，往山巖之下，藉落葉而坐，仰讀瘞鶴銘，聚四石，繪為圖，聯以宋人補刻字，證為顧況書，援據甚核。力臣書法唐賢，世稱能品，為炎武寫廣韻及音學五書，今世傳彫本是也。

#### 吳玉搢 {#2}

力臣之後有吳玉搢，字藉五，號山夫，考古書文字之異，取字體之假借通用者，系韻編次，各注所出，為之辨證，著別雅五卷。亦癖金石，與力臣同嗜，作金石存十卷。

乾隆年間游京師，秦大司寇蕙田延至味經軒中，校定五禮通考。後以廩貢生官鳳陽訓導卒。

#### 宋鑒 {#3}

又有安邑宋半塘者，傳潛邱之學。半塘名鑒，字元衡，世居運城。生而穎悟，善讀書。乾隆甲子，舉於鄉，戊辰，成進士。銓授浙江常山縣知縣。三年，調鄞縣。蒞鄞七年，以廉能升廣東南雄府通判，署連州，又署澳門同知，又署潮陽縣。所至有政聲，士民立生祠、頌遺愛焉。以親老告歸，囊無長物，攜書數千卷而已。歸田後，弟某為確山令，馳書招之，至確山，卒於官署。

半塘湛深經術，尤精小學，以潛邱古文尚書疏證文詞曼衍而不爾雅，重輯尚書考辨四卷，嘗曰：

> 經義不明，小學不講也，小學不講則形聲莫辨，而訓詁無據矣。說文解字，乃小學之祖也，取而疏之，治經者其有所津逮乎！

採經、史、方言、玉篇、廣韻、水經注諸書為說文解字疏，詳贍辨博。又益以坿、借、備三門，如水部沛字，本遼東水名，附訓為澤，借訓為大、為僕，此皆見於經傳者。若見於史者，如漢書禮樂志「神哉沛」，師古注「沛、疾也」，司馬相如封禪文「沛然改容」，師古注「感動」，又大人賦「沛艾赳螑」注，張揖曰「沛艾、駊騀也」，則謂之備也。此乃宋氏一家之學。附者，說文無此訓，以經注訓附益之，故曰附。至於借例，與附益無二，又非通借之借，意當時必有一說以處之，不可得聞矣。

又有易見、尚書彙鈔、漢書地理考、詩文集，藏於家。

#### 宋葆淳 {#4}

子葆淳，字帥初，一字芝山。乾隆甲午優貢生，癸卯舉人，隰州學正，以例授國子監助教。學問淹通，工詩古文詞。性愛金石，隸書、行楷、山水皆入能品，傳其家學。

#### 張敦仁 {#5}

時陽城張古餘太守與芝山友善。太守名敦仁，古餘其字也，乾隆甲午舉人，乙未成進士，戊戌補應殿試，以知縣用，今官吉安府知府。於學無所不窺，邃於經術，尤精天文曆算，北方之儒者也。