---
title: "閻若璩"
subtitle: ""
date: 2024-01-24T16:48:29+08:00
lastmod: 2024-01-24T16:48:29+08:00
draft: false
brewing: false
weight: 101
---


閻若璩，字百詩。先世居太原縣西寨村，五世祖始居淮安。祖世科，明萬曆甲辰進士，官至布政司參議。父修齡，郡學生。若璩生，世科愛之，常抱置膝上，摩其頂曰：「汝貌文，其為一代儒者，以光吾宗乎！」若璩生而口吃，性鈍，六歲入小學，讀書千遍，不能背誦。年十五，冬夜讀書，扞格不通，憤悱不寐，漏四下，寒甚，堅坐沉思，心忽開朗，自是穎悟異常。是年，補學官弟子，一時名士如李太虛、方爾止、王于一、杜于皇，皆折輩行與交。若璩研究經史，寒暑弗徹，嘗集陶貞白、皇甫士安語，題所居之柱云「一物不知，以為深恥，遭人而問，少有寧日」。

年二十，讀尚書，至古文，即疑二十五篇之譌，沈潛二十餘年，乃盡得其癥結所在，作古文尚書疏證。其說之最精者，謂：

> 漢書藝文志言「魯共王壞孔子宅，得古文尚書，孔安國以考二十九篇，得多十六篇」，楚元王傳亦云「逸書十六篇，天漢之後，孔安國獻之」，古文篇數之見於西漢者如此，而梅賾所上乃增多二十五篇，此篇數之不合也。

> 杜林、馬、鄭皆傳古文者，據鄭氏說，則增多者舜典、汨作、九共、大禹謨、益稷、五子之歌、胤征、典寶、湯誥、咸有一德、伊訓、肆命、原命、武成、旅獒、冏命十六篇，而九共有九篇，故亦稱二十四篇，今晚出書無汨作、九共、典寶等篇，此篇名之不合也。

> 鄭康成注書序，於仲虺之誥、大甲、說命、微子之命、蔡仲之命、周官、君陳、畢命、君牙，皆注曰亡，而於汨作、九共、典寶、肆命諸篇，皆注曰逸，逸者，即孔壁書也。

> 康成雖云受書於張恭祖，然其書贊曰「我先師棘下生子安國亦好此學」，則其淵源於安國明矣，今晚出書與鄭名目互異，其果安國之舊耶？

又云：

> 古文傳自孔氏，後惟鄭康成所注者得其真，今文傳自伏生，後惟蔡邕石經所勒者得其正，今晚出書「宅嵎夷」，鄭作「宅嵎䥫」，「昧谷」，鄭作「柳谷」，「心腹腎腸」，鄭作「憂腎陽」，「劓、刵、劅、剠」，鄭作「臏、宮、劓、割頭、庶剠」，與真古文既不同矣。石經殘碑遺字，見於洪适隸釋者五百四十七字，以今孔書校之，不同者甚多。碑云高宗之饗國百年，與今書之「五十有九年」異，孔敘三宗以年多少為先後，碑則以傳敘為次，則與今文又不同。然後知晚出之書蓋不古不今、非伏非孔，別為一家之學者也。

> 班孟堅言「司馬遷從安國問故，故堯典、禹貢、洪範、微子、金縢諸篇多古文說」，許慎說文解字亦云「其稱書孔氏」，今以史記、說文與晚出書相校，又甚不合。安國注論語「予小子履」，以為「墨子引湯誓，其辭若此」，不云此出湯誥，亦不云與湯誥小異，然則「予小子履」云云，非真古文湯誥，蓋斷斷也。其注「雖有周親，不如仁人」句，於論語則云「親而不賢不忠則誅之，管、蔡是也，仁人謂微子、箕子，來則用之」，於尚書則云「周，至也，言紂至親雖多，不如周家之少仁人」，其詮釋相懸絕如此，豈一人之手筆乎？

又云：

> 古未有夷族之刑，即苗氏之虐，亦祇肉刑止爾，有之，自秦文公始。偽作古文者偶見荀子有「亂世以族論罪，以世舉賢」之語，遂竄之泰誓篇中，無論紂惡不如是甚，而輕加三代以上慘酷不德之刑，何其不仁也！

> 荀卿曰「誥誓不及五帝」，司馬法言「有虞氏戒於國中，夏后氏誓於軍中，殷誓於軍門之外，周將交刃而誓之」，當虞舜在上，禹縱征有苗，安得有會群后誓師之事？此亦不足信也。司馬法曰「入罪人之地，見其老弱，奉歸無傷，雖遇壯者，不校勿敵，敵若傷之，藥醫歸之」，三代之用兵，以仁為本如此，安得有「火炎崑岡，玉石俱焚」之事？既讀陳琳檄吳文云「大兵一放，玉石俱碎」，鍾會檄蜀文云「大兵一發，玉石俱碎」，乃知其時自有此等語，則此書之出魏晉間，又一佐也。

又云：

> 武成篇先書一月壬辰，次癸巳，又次戊午，已是月之二十八日，後繼以癸亥、甲子，是為二月之四五日，而不冠以二月，非今文書法也。洛誥稱乙卯，費誓兩稱甲戌，此周公、伯禽口中之詞，指此日有此事云爾，豈史家紀事之例乎？

又云：

> 書序益稷本名棄稷，馬、鄭、王三家本皆然，蓋別是一篇，中多載后稷與契之言。揚子雲法言孝至篇「言合稷、契之謂忠，謨合臯陶之謂嘉」，子雲親見古文，故有此言。晚出書析臯陶謨之半為益稷，則稷與契初無一言，子雲豈鑿空者耶？

其辨孔傳之偽云：

> 三江入海，未嘗入震澤，孔謂江自彭蠡分而為三，共入震澤者，謬也。

> 金城郡，昭帝所置，安國卒於武帝時，而傳稱積石山在金城西南，豈非後人作偽之證乎？

> 傳義多與王肅注同，乃孔竊王，非先有孔說而王取之也。漢儒說六宗者，人人各異，王肅對魏明帝，乃取家語「孔子曰所宗者六」之語，肅以前未聞也，而偽傳已有之，非孔竊王而何？

其論可謂信而有徵矣。

康熙元年，始游京師，合肥龔尚書鼎孳為之延譽，由是知名。旋改歸太原故籍，為廪膳生。崑山顧炎武游太原，以所撰日知錄相質，即改訂數則，炎武心折焉。未幾，出游鞏昌，與陳秀才子壽善，一夕共成七言絕句百首，名曰隴右倡和詩。

十七年，應博學宏詞科試不第，留京師，與長洲汪編修琬反覆論難，琬著五服考異成，若璩糾其繆，琬雖改正，然護前轍，謂人曰：「百詩有親在，而喋喋言喪禮乎？」若璩聞之曰：「王伯厚嘗云『夏侯勝善說禮服，謂禮之喪服也，蕭望之以禮服授皇太子，則漢世不以喪服為諱也，唐之奸臣，以凶事非臣子所宜言，去國恤一篇，識者非之』，講經之家，豈可拾其餘唾哉？」崑山徐贊善乾學問曰：「於史有徵矣，於經亦有徵乎？」若璩曰：「按雜記曾申問於曾子曰『哭父母，有常聲乎』，申，曾子次子也，檀弓『子張死，曾子有母之喪，齊衰而往哭之』，夫孔子沒，子張尚存，見於孟子，子張沒而曾子方喪母，則孔子時曾子母在可知，記所載曾子問一篇，正其親在時也。」乾學歎服。

三十二年，客閩歸，乾學延至京師，為上客。每詩文成，必屬裁定，曰；「閻先生學有師法，非吳志伊輩所及也。」合肥李公天馥亦云：「詩文不經百詩勘定，未可輕易示人。」及乾學以尚書歸里，奉敕修一統志，開局於洞庭東山，既又移嘉善，後歸崑山，若璩皆從事焉。

若璩精於地理之學，山川形勢，州郡沿革，瞭若指掌。嘗曰：「孟子言讀書當論其世，予謂並當論其地。少讀孟子書，疑滕定公薨，使然友之鄒問孟子，何緩不及事？及長大，親歷其地，方知故滕國城在今縣西南十五里，故邾城在今鄒縣東南二十六里，相去僅百里，故朝發而夕至，朝見孟子而暮即反命也。」因撰四書釋地六卷，釋地餘論一卷。又據孟子七篇，參以史記諸書，作孟子生卒年月考一卷。

晚年，名益著，學者稱為潛邱先生。世宗在潛邸，手書延至京師，握手賜坐，呼先生而不名。索觀所著書，每進一篇，未嘗不稱善。疾亟，請移就外，留之不可，乃以大牀為輿，上施青紗帳，二十人舁之出，移居城外十五里，如臥牀簀，不覺其行也。卒年六十有九，時康熙四十三年六月八日。世宗遣官經紀其喪，親製挽詩四章，有「三千里路為余來」之句。後為文以祭之，有云「讀書等身，一字無假，孔思周情，旨深言大」。若璩以諸生而受聖主特達之知，可謂得稽古之榮矣。

平生長於考證，遇有疑義，反覆窮究，必得其解乃已。嘗語弟子曰：「曩在東海公邸夜飲，公云『今晨直起居注，上問古人言使功不如使過，此語自有出處，當時不能答』，予舉宋陳傅良有使功不如使過論，篇中有秦伯用孟明事，但不知此語出何書耳，越十五年，讀唐書李靖傳，高祖以靖逗留，詔斬之，許紹為請而免，後率兵破開州蠻，俘擒五千，帝謂左右曰『使功不如使過，果然』，謂即出此，又越五年，讀後書獨行傳，索盧放諫更始使者勿斬太守，曰『夫使功不如使過』，章懷注『若秦穆公赦孟明而用之，霸西戎』，乃知全出於此。甚矣！學問之無窮，而尤不可以無年也。」

天性多否少可，詞科五十人中，獨許吳志伊之博覽、徐勝力之強記而已，如李天生，謂其杜撰故事，汪鈍翁，謂其私造典禮，所服膺者三人，曰錢受之、黃太沖、顧寧人。然論受之，則曰「此老春秋不足作準」。論太沖，則曰「太沖之徒麤」，待訪錄，指其繆訛，不一而足。指摘日知錄一卷，見潛邱劄記中。藩聞之顧君千里云「曾見初印亭林所刊廣韻，前有校刊姓氏，列『受業閻若璩』名」，則若璩嘗執贄崑山門下，然若璩所著書中，不稱亭林為師，豈亭林沒後，遂背其師耶？

所著古文尚書疏證、四書釋地、孟子生卒年月考、潛邱劄記，行於世。子詠，亦能文。