---
title: "陳厚耀"
subtitle: ""
section: "卷七"
date: 2024-02-07T09:29:51+08:00
lastmod: 2024-02-07T09:29:51+08:00
draft: false
brewing: true
weight: 701
---


陳厚耀，字泗源，泰州人，康熙四十五年丙戌進士。學問淹通，從梅徵君鼎受曆算，遂通中西之術。李相國光地薦厚耀通曆學，召見，試以三角形，令求中線，又問弧背尺寸，厚耀具劄進呈，稱旨。旋以省親乞歸里。

戊子，特命來京。己丑五月，駕幸熱河，至密雲，命寫筆算式進呈。少頃，出御書筆算，問：「知此法否？」對曰：「皇上此法精妙簡便，臣法不可用。」上諭曰：「朕將教汝，汝其細心貫想，以待朕問。」次日，又問曰：「汝能測北極出地高下否？」對曰：「若將儀器測景長短，用檢八線表可得高度，此乃二分所測之法，若餘節氣，又有加減之法，然亦不準，以地上有朦氣差，以人目視之，有卑高、映小為大之異故也。」又問：「地周三百六十度，依周尺每度二百五十里，今尺二百里，地周幾何？地徑幾何？」奏云：「依周尺地周九萬里，今尺七萬二千里，以圍三徑一推之，地徑二萬四千，以密率推之，當得地徑二萬二千九百一十八里有奇。」上復問地圜出何書，對以髀算經曾言之。問：「何以見其圜也？」對曰：「職方外紀『西人言繞地過一周，四匝皆生齒所居』，故知其為圜，且東西測景有時差，南北測星有地差，皆與圜形相合，故益知其為圜。」

時厚耀以母年高，不忍離，乃就教職，得蘇州府教授。未踰年，召入南書房。上問測景是何法，厚耀求指示，上曰：「此法甚精，不必用八線表。」即以西洋定位法、開方法、虛擬法寫示。又命至座旁隨意作兩點於紙上，厚耀隨點之，上用規尺畫圖，即得兩點相去幾何之法。上從容諭之曰：「堯典敬授人時，乃帝王大事，奈何勿講！」嘗召入至淵鑒齋問難反覆，並及天象樂律山川形勢，得徧觀御前陳列儀器。召至西煖閣，詢問家世甚詳。從至熱河，命賦泉源石壁詩，授中書科中書，傳旨曰：「上道汝學問好，授汝京官，使汝老母喜也。」又諭厚耀曰：「汝嘗言梅瑴成算學甚深，今命來京與汝同修算法。」瑴成至，上問曰：「汝知陳厚耀否？他算法近日精進，向曾受教於汝祖，今汝祖若在，尚將就正於彼矣。」乃命厚耀、瑴成並修書於蒙養齋，賜算法原本、算法纂要、同文算指、嘉量算指、幾何原本、周易折中、字典、西洋儀器、金扇、松花、石硯及瓜菓等克什。癸巳，書成，特授翰林院編修。甲午，丁內艱，命賜帑銀，著江蘇織造經紀其喪。服闋，晉國子監司業，擢左諭德兼翰林院修撰，充戊戌會試同考官。己亥，告病，以原官致仕。

所著書有

- 春秋戰國異辭五十六卷、
- 孔子家語注、
- 左傳分類、
- 禮記分類、
- 十七史正譌及天文曆算諸書。

又有春秋長曆十卷，乃左傳分類中一門，為補杜預長曆而作，其凡有四：

- 一曰曆證。備引漢、晉、隋、唐、宋、元諸史志及朱戴堉曆書諸說，以證推步之異，又引春秋屬辭杜預論日月差謬一條為注疏所無，大衍曆議春秋曆考一條亦唐志所未錄，尤足以資考證。
- 二曰古曆。古以十九年為一章，一章之首，推合周曆正月朔旦冬至，前列算法，後以春秋十二公紀年橫列為四章，縱列十二公，積而成表，以求曆元。
- 三曰曆編。舉春秋二百四十二年，一一推其朔閏及月之大小，而以經傳干支為證佐，皆述杜預之說而考辨之。
- 四曰曆存。以古術推隱公元年正月庚戌朔，杜預長曆則為辛巳朔，乃古術所推之上年十二月朔，謂元年之前失一閏，以經傳干支排次知之，厚耀則謂如預之說，元年至七年中書日者雖多不失，而與二年八月之庚辰、三年十二月之庚戌、四年二月之戊申又不能合，且隱公三年二月己巳朔日食、桓公三年七月壬辰朔日食亦皆失之，蓋隱公元年以前，非失一閏，乃多一閏，因退一月就之，定隱公元年正月為庚辰朔，較長曆實退兩月，推至僖公五年止，以下朔閏一一與杜曆相符，故不復續載焉。

蓋厚耀精於曆法，視預為密，於考證之學尤為有裨，治春秋者不可少此編矣。又有春秋世族譜一卷，亦左傳分類之一門也。卒年七十有五。