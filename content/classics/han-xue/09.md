---
title: "經師經義目錄"
subtitle: ""
date: 2023-07-19T15:38:42+08:00
lastmod: 2023-07-19T15:38:42+08:00
draft: true
brewing: true
weight: 9
---


易

魯商瞿子木受易於孔子五傳至齊田何子莊子莊之後有施孟梁邱之學施施雔也孟孟喜也梁邱梁邱賀也又有京氏學京氏京房也從梁人焦延壽學易延壽嘗從孟喜問易喜死房以延壽易即孟氏學翟牧白生不肯皆曰非也然則京生之學實出於焦贛長於災異非孟氏易明矣又有費氏易費氏名直本以古字號古文易無章句徒以象象系辭文言解說上下經成帝時劉向典校書考易以為諸家說皆祖田何大義略同惟京氏為異又以中古文易經校施孟梁邱之易經或脫去無咎悔亡惟費氏經與古文同京兆陳元扶風馬融河南鄭眾北海鄭元潁川荀爽並傳費氏易沛人高相治易與費氏同時其易亦無章句專說陰陽災異自言出丁將軍傳至相丁將軍丁寬也受田何易是為高氏易漢初立易楊氏博士楊氏字叔元田何之弟子也宣帝後立施孟梁邱之易元帝又立京氏易費高二易民間傳之後漢費氏興而高氏微矣永嘉以來鄭元王弼二注列於國學至南齊易用鄭義隋唐始專主王粥至漢晉諸儒之注皆亡惟唐李鼎祚周易集解博採諸家之說如孟喜京房馬融鄭元荀爽劉表宋衷虞翻陸績略存一二於是卦氣六日七分游歸飛伏爻辰交互消息升降納甲之變半見等例藉此可以推尋無如王韓清談程朱理學固結人心或詆為穿鑿或斥為邪說先儒古義棄如土梗矣夫易為卜筮之書秦火未燔商瞿受易以來傳授不絕則漢儒之說以商瞿為祖商瞿之說孔子之言也嗟乎孔子之言可以謂之穿鑿謂之邪說哉蓋易自王輔嗣韓康伯之書行二千餘年無人發明漢時師說及東吳惠氏起而導其源疏其流於是三聖之易昌明於世豈非千秋復旦哉國初老儒亦有攻王弼之注擊陳摶之圖者如黃宗羲之易學象數論雖闢陳摶康節之學而以納甲動爻為偽象又稱王輔嗣注簡當無浮義黃宗炎之周易象辭圖書辨惑亦力闢宋人圖書之說可謂不遺餘力矣然不宗漢學皆非篤信之士也惟毛奇齡仲氏易推易始末春秋占筮書易小帖四書頗宗舊旨不雜蕪詞但以變易交易為伏羲之易反易對易之外又增移易為文王周公之易牽合附會不顧義理務求詞勝而已凡此諸書不登茲錄易圖明辨十卷［胡渭撰］易說六卷［惠士奇撰］周易述二十三卷易漢學八卷易例二卷周易本義辨證五卷［惠定宇撰］易述贊二卷［洪榜撰］周易虞氏義九卷虞氏消息二卷［張惠言撰］易音三卷［顧炎武撰］

尚書

尚書有二一為今文伏生所授也一為古文孔安國所傳也書本有百篇孔子序之遭秦滅學至漢唯濟南伏生口傳二十八第一堯典合舜典為一篇二皐陶謨合益稷為一篇三禹貢四甘誓五湯誓六盤庚七高宗彤日八西伯戡黎九微子十坶誓十一洪範十二金縢十三大誥十四康誥十五酒誥十六梓材十七召誥十八洛誥十九多士二十無逸二十一君奭二十二多方二十三立政二十四顧命合康王之誥為一篇二十五呂刑二十六文侯之命二十七粊誓二十八秦誓又河內女子得泰誓一篇獻之共二十九篇伏生作尚書傳四十一篇以授同郡張生張生授千乘歐陽生歐陽生授同郡兒寬寬授歐陽生之子世世傳之至曾孫歐陽高謂之尚書歐陽之學又有夏侯都尉受業於張生以授族子始昌始昌傳族子勝為大夏侯之學勝授從子建別為小夏侯之學於是有歐陽大小夏侯三家訖漢東京相傳不絕是為今文尚書漢武帝時魯恭王壞孔子宅得古文尚書孔安國以今文字讀之皆起增多一十六篇舜典一汨作二九共三大禹謨四棄稷五五子之歌六允徵七湯誥八咸有一德九典寶十伊訓十一肆命十二原命十三武成十四旅獒十五煛命十六鄭康成謂之二十四篇者分九共為九篇也遭巫蠱事不得列於學官故稱逸書亦稱中古文其傳之者都尉朝朝授膠東庸生庸生授胡常常授徐敖敖授王璜塗惲惲授桑欽成哀時劉向父子校理秘書皆見之後漢賈徽受業於塗惲傳子達又有孔僖者安國後也世傳其學尹敏周防周盤楊倫張楷孫期亦習古文又有扶風杜林得西州桼書互相考證以授衛宏徐巡馬融亦傳其學鄭君康成先受古文於張恭祖既又游馬融之門乃淵源於孔氏又通杜林桼書者也是為古文尚書然增多之一十六篇馬融云絕無師說蓋安國以今文讀之校其文字習其句讀而已漢儒重師承無師說者不敢強為之解則張楷之注賈逵之訓馬融之傳康成之注亦但解伏生所傳之二十八篇其一十六篇皆無注釋也所以謂之逸書逸書者非逸其文其說逸而無考也其後武成亡於建武之際至東漢之末允徵伊訓猶有存者故康成注書間一引之如禹貢注引尤徵典寶注引伊訓之類迄乎永嘉師資道喪二京逸典咸就滅亡江左中興元帝時豫章內史梅賾奏上孔傳古文尚書目云晉太保公鄭衝以古文尚書授扶風蘇愉愉授天水梁柳柳授城陽臧曹曹授汝南梅賾賾所上之書增多古文二十五篇一大禹謨二五子之歌三允征四仲虺之誥五湯誥六伊訓七太甲上八太甲中九太甲下十咸有一德十一說命上十二說命中十三說命下十四泰誓上十五泰誓中十六泰誓下十七武成十八旅獒十九微子之命二十蔡仲之命二十一周官二十二君陳二十三畢命二十四君牙二十五冏命是為偽古文尚書偽孔傳齊建武中吳姚方興於大航市得舜典一篇奏上比馬鄭注多曰若稽古帝舜曰重華協於帝浚哲文明溫恭允塞元德升聞乃命以位二十八字乃分堯典之半為舜典此又偽中之偽也時梁武為博士駁之遂不行至唐孔穎達為正義取偽孔書又取此說反斥鄭氏所述之二十四篇為張霸偽造霸偽造者乃百兩篇成帝時劉向以古文校之非是遂黜其書漢書儒林傳先述孔壁逸書後敘百兩篇則逸書非百兩明矣且逸書及百兩篇劉向父子領校秘書時皆得見之豈有向明知其偽而撰別錄仍取霸書乎歆撰三統歷述伊訓武成畢命諸篇悉孔壁古文豈有歆亦知其偽而反取其說乎沖遠之說可謂游談無根矣自此以後正義大行而馬鄭之注皆亡至宋吳棫朱子始疑其偽繼之者吳草廬郝京山梅鷟也然皆未能抉其奧探其蘊逮國朝閻氏惠氏出而偽古文寢微馬鄭之學復顯於世矣國朝注尚書者十有餘家不知偽古文偽孔傳者概不著錄如胡朏明洪範正論雖力攻圖書之謬而闢漢學五行災異之說是不知夏侯始昌之洪範五行傳亦出於伏生也朏明雖知偽古文而不知五行傳之不可闢是以黜之古文尚書疏證八卷［閻若璩撰］禹貢錐指二十卷圖一卷［胡渭撰］古文尚書考二卷［惠定宇撰］尚書考辨四卷［宋鑒撰］尚書後案三十卷［王鳴盛撰］尚書集注音疏十二卷尚書經師系表一卷［江艮庭撰］

詩

詩有齊魯韓毛四家皆出於子夏齊詩齊人轅固生作詩傳號曰齊詩魯人申培公受詩於浮邱伯以詩經為訓故以教無傳疑者則闕號曰魯詩燕人韓嬰推詩之意作內外傳萬言號曰韓詩毛詩者出自毛公河間獻王好之徐整雲子夏授高行子高行子授薛倉子薛倉子授帛妙子帛妙子授河間人大毛公為詩故訓傳於家以授趙人小毛公小毛公為河間獻王博士以不在漢朝故不列於學一云子夏傳曾申申傳魏人李克克傳魯人孟仲子孟仲子傳根牟子根牟子傳趙人孫卿子孫卿子傳魯人大毛公漢書儒林傳云毛公趙人治詩為河間獻王博士授同國貫長卿長卿授延年延年授虢徐敖敖授九江陳俠或云陳俠授謝曼卿三說不同未知孰是後漢鄭眾賈逵傳毛詩馬融作注鄭元作箋於是毛傳大行而三家廢矣魏王肅又述毛非鄭王基駁王申鄭孫毓為詩評評毛鄭王肅三家同異而朋於王陳統又難孫申鄭王鄭兩家互相掊擊皆本毛傳自漢及五代未有不本毛公而別為之說者有之自歐陽修詩本義始於經義毫無稗益專務新奇而已修開妄亂之端於是攻小序者不一其人攻大序者不一其人若毛傳鄭箋則棄之如糞土矣至程大昌之詩論王柏之詩疑變本加厲斥之為異端邪說可也國朝崇尚實學稽古之士崛起然朱鶴齡之通義雖力駁廢序之非而又採歐陽修蘇轍呂祖謙之說蓋好博而不純者也鶴齡與同里陳啟源商榷毛詩啟源又著稽古編三十卷惠徵君定宇亟稱之其書雖宗鄭學訓詁聲音以爾雅為主草木蟲魚以陸疏為則可謂專門名家矣然而解西方美人則盛稱佛教東流始於周代至謂孔子抑藐三皇而獨聖於西方解捕魚諸器謂廣殺物命恬不知怪非大覺緣果之文莫能救之妄下斷語謂庖犧必不作網罟籲可謂怪誕不經之談矣以佛說解經晉宋間往往有之然皆襲其說而改其貌未有明目張膽若此者也顧震滄之毛詩類釋多鑿空之言非專門之學亦在刪汰之列詩說三卷［惠周惕撰］毛鄭詩考正四卷［戴震撰］詩本音十卷［顧炎武撰］詩音表一卷［錢坫撰］詩說三卷［惠周惕撰］毛鄭詩考正四卷［戴震撰］詩本音十卷［顧炎武撰］詩音表一卷［錢坫撰］

禮

秦氏坑焚禮經缺壞漢興魯高堂生傳士禮十七篇即今之儀禮也而魯徐生善為容景帝時河間獻王好古得古禮獻之古文禮五十六篇記百三十一篇周禮六篇其十七篇與高堂生同而字多異或曰河間獻王開獻書之路有李氏上周官五篇失冬官一篇乃購千金不得取考工記以補之即今之周禮也禮記者本孔子門徒共撰所聞以為此記後人各有損益中庸子思所作緇衣公孫尼子制月令呂不韋撰王制漢時博士所為陳邵周禮論序云戴德刪古禮二百四篇為八十五篇謂之大戴禮戴聖刪大戴禮為四十九篇是為小戴禮後漢馬融盧植考諸同異附戴聖篇章去其繁重及所敘略而行於世即今之禮記也傳禮經者自瑕邱蕭奮授東海孟卿卿授同郡後蒼及魯瑕邱卿其古禮經五十六篇蒼傳十七篇所餘三十餘篇以付書館名為逸禮蒼說禮號後蒼曲台記授聞人通漢及戴德戴聖慶普由是禮有大小戴慶氏之學普授夏侯敬又傳族子咸大戴授徐艮小戴授橋仁楊榮新莽時劉歆為國師始立周官經杜子春受業於歆授鄭興父子此士禮周官授受源流也慶氏曲台其亡已久傳禮記者馬融盧植鄭康成自晉及唐三禮皆用鄭注至宋儒潛心理學不暇深究名物度數所以於禮經無可置喙然必欲攻擊漢儒乃於周禮中指摘其好引讖緯而已南宋以後始改竄經文補亡之說興矣士禮十七篇文詞古奧宋儒畏其難讀別無異說至敖繼公始疑喪服傳非子夏所作而注文隱攻鄭氏巧於求勝於是郝敬之臆斷奇齡之吾說起矣延佑科舉之制易詩書春秋皆以宋儒新說與注疏相參惟禮記則專用注疏至陳浩乃為集說一書不從鄭注於是談禮記者皆趨淺顯而不問古義矣至國朝如萬斯大蔡德晉盛百二雖深於禮經然或取古注或參妄說吾無取焉方苞輩則更不足道矣周官祿田考三卷［沈彤撰］禘祫說二卷［惠定宇撰］周禮疑義舉要七卷［江永撰］考工記圖二卷［戴震撰］弁服釋例十卷［任大椿撰］車制考一卷［錢坫撰］儀禮鄭注句讀十七卷監本正誤一卷石經正誤一卷［張爾岐撰］儀禮小疏一卷［沈彤撰］儀禮釋宮譜增注一卷［江永撰］儀禮管見四卷［禇寅亮撰］儀禮正譌十七卷［金日追撰］儀禮圖六卷［張惠言撰］禮經釋例十三卷［凌廷堪撰］深衣考一卷［黃宗羲撰］明堂大道錄八卷［惠定宇撰］禮記訓義擇言八卷深衣考誤一卷［江永撰］深衣釋例三卷［任大椿撰］

附三禮總義禮說十四卷［惠士奇撰］禮經綱目八十五卷［江永撰］禮箋十卷［金榜撰］

春秋孔子作春秋為之傳者左邱明公羊高穀梁赤及鄒氏夾氏鄒氏無師夾氏有錄無書皆不顯於世傳於世者左氏公穀三家邱明作傳以授曾申申傳吳起起傳其子期期傳鐸椒椒傳虞卿卿傳荀況況傳張蒼蒼傳賈誼誼傳至其孫嘉嘉傳貫公貫公傳少子長卿長卿傳張敞及張禹禹傳尹更始更始傳其子咸及翟方進胡常常授賈護護授陳欽劉歆從尹咸及翟方進受左氏歆授賈徽徼傳子逵逵受詔列公羊穀梁不如左氏四十事奏之又作左氏訓詁於是鄭眾馬融服虔皆為左氏學至和帝元興十一年鄭興父子奏上左氏乃立於學官遂盛行江左中興用服氏注后專用杜氏而諸家之注廢矣傳公羊者胡母生董仲舒仲舒傳褚大嬴公段仲溫呂步舒嬴公授孟卿及眭宏宏授嚴彭祖顏安樂由是公羊有嚴顏之學數傳至孫寶後漢何休為之注傳穀梁者瑕邱江公受於魯申公其學寢微惟榮廣浩星公二人受焉蔡千秋周慶丁姓皆從廣受穀梁千秋又事浩星公為學最篤宣帝即位聞衛太子好穀梁乃詔千秋與公羊家並說上善穀梁說後又選郎十人從千秋受會千秋病死徵江公孫為博士詔劉向受穀梁欲令助之江博士復死乃徵周慶丁姓待詔使卒授十人十餘歲皆明習乃召五經名儒太子太傅蕭望之等大議殿中平公羊穀梁同異望之等多從穀梁由是大盛又有尹更始事千秋傳其學又授左氏傳為章句十五卷繼之者唐固縻信至隋時穀梁用范寧注是時左氏學大行二家鮮習之者至唐趙匡啖助陸淳始廢傳談經而三傳束置高閣春秋之一大厄也有宋諸儒之說春秋皆啖趙之子孫而已國朝為左氏之學者吳江朱氏無錫顧氏而鶴齡雜取邵寶王樵之說而不採賈服震滄之大事表雖精然實以宛斯之書為藍本且不知著書之體有不必表者亦表之甚至如江湖術士之書以七言為歌括不值一噱矣茲不著錄宋以後貴文章治左氏公穀竟為絕學阮君伯元云孔君廣森深於公羊之學然未見其書不敢著錄餘仿此左傳杜解補正三卷［顧炎武撰］左傳事緯十二卷附錄八卷［馬驌撰］春秋長歷十卷春秋世族譜一卷［陳厚耀撰］左傳補注六卷［惠定宇撰］春秋左傳小疏一卷［沈彤撰］春秋地理考實四卷［江永撰］

附三傳總義春秋說十五卷［惠士奇撰］

論語

論語者孔子應答弟子及時人所言或弟子相與言而接聞夫子之語也鄭康成云仲弓子夏等所撰定漢興傳者魯論語齊論語古論語三家傳魯論者龔奮夏侯勝韋賢賢弟元成扶卿夏侯建蕭望之齊論語則有問王知道二篇凡二十二篇其二十篇中章句頗多於魯論傳之者王吉王卿貢禹五鹿充宗膠東庸生古論語出孔壁中二十一篇有兩子張篇次與齊魯不同孔安國為傳馬融亦注之張禹受魯論於夏侯建又從庸生王吉受齊論擇善而從號曰張侯論包咸周氏並為章句鄭元就魯論張包周之篇章考之齊古為之注焉魏何晏又為集解梁陳鄭何並立於學官唐則專用何注而鄭注亡矣至南宋朱子始以論語孟子及禮記中之中庸大學二篇合為四書盛行於世凡四書類及經總義類皆附於此四書釋地一卷四書釋地續一卷四書釋地又續二卷四書釋地三續二卷四書釋地餘論一卷［閻若璩撰］鄉黨圖考十卷［江永撰］孟子字義疏證三卷［戴震撰］論語後錄五卷［錢坫撰］論語駢枝一卷［劉台拱撰］

附經總義九經誤字一卷［顧炎武撰］九經古義十六卷［惠定宇撰］群經補義五卷［江永撰］經義雜記三十卷［臧琳撰］古經解鉤沈三十卷［余古農撰］經讀考異義證口口卷［武億撰］經傳小記三卷［劉台拱撰］

爾雅

爾雅一書張揖云釋詁一篇周公作釋言以下或言仲尼所增子夏所足叔孫通所益梁文所補漢儒為此學者犍為舍人劉歆樊光李巡孫炎後用郭璞注而各家之注俱亡凡方言釋名小學諸書皆附於後爾雅正義二十卷［邵晉涵撰］方言疏證十三卷［戴震撰］釋名疏證八卷釋名補遺一卷續釋名一卷［江艮庭撰］小學鉤沈二十卷字林考逸八卷［任大椿撰］說文解字義證五十卷［桂馥撰］別雅五卷［吳玉搢撰］

附音韻音論三卷唐韻正二十卷古音表二卷韻補正一卷［顧炎武撰］古韻標准四卷四聲切韻表四卷音學辨微一卷［江永撰］聲韻考四卷聲類表五卷［戴震撰］四聲均和表五卷示兒切語一卷［洪榜撰］

樂

古者六籍五經禮樂並重周衰禮壞樂微迨秦燔書而樂之遺籍掃地盡矣漢興制氏以雅樂聲律世為樂官能記其鏗鏘鼓舞而不能言其義其後樂人竇公獻樂章武帝時河間獻王作樂記與制氏不相遠內史丞王定傳之以授常山王禹成帝時禹為謁者獻記二十四卷劉向校書得樂記二十三篇與禹不同其道寢微魏晉以後典章廢棄即班志所載二十三篇已不復得於是遂為絕學國朝諸儒蔚起搜討舊聞雖樂制云亡而論音律者求周尺漢尺之遺尋審律審音之旨俾二千餘年之墜緒彰明宇宙不誠繼往開來之偉業哉若斯之類不可泯滅因別立一類以附卷末律呂新論二卷律呂闡微十卷［江永撰］律呂考文六卷［錢塘撰］燕樂考原六卷［凌廷堪撰］

家大人既為漢學師承記之後復以傳中所載諸家撰述有不盡關經傳者有雖關經術而不醇者乃取其專論經術而一本漢學之書仿唐陸元朗經典釋文傳注姓氏之例作經師經義目錄一卷附於記後俾治實學者得所取資尋其宗旨庶不致混莠於苗以砆為玉也著錄之意大凡有四一言不關乎經義小學意不純乎漢儒古訓者固不著錄已一書雖存其名而實未成者不著錄一書已行於世而未及見者不著錄一其人尚存著述僅附見於前人傳後者不著錄凡在此例不欲濫登固非以意為棄取也決列既承命鈞繕錄因不揣檮昧著其義例於末嘉慶辛未良月既望男鈞謹識

跋一

古者國家有巡守封禪朝聘燕饗明堂宗廟闢雍之儀天子廣集眾儒講議典禮損益古今之宜推所學以合於世用根底六經憲章四代先王制作之精義可考而知焉自後儒以讀書為玩物喪志義理典章區而為二度數文為棄若弁髦箋傳注疏束之高閣又其甚者肆其創獲之見著為一家之言綴王肅之卮詞棄鄭君之奧論末學膚受後世滋惑經學浸微蓋七百年矣國朝漢學昌明超軼前古閻百詩駁偽孔梅定九定曆算胡朏明辨易圖惠定宇述漢易戴東原集諸儒之大成裒然著述顯於當代顓門之學於斯為盛至若經史詞章金石之學貫穿勃穴靡不通擅則顧寧人導之於前錢曉征及先君子繼之於後可謂千古一時也若夫矯誣之學震驚耳目舉世沿習罔識其非如汪鈍翁私造典故其它古文詞支離抵牾體例破壞方靈皐以時文為古文三禮之學等之自鄶以下毛西河肆意譏彈譬如秦楚之無道王白田根據漢宋比諸春秋之調人惡莠亂苗似是而非自非大儒孰有能辨之者吾鄉江先生博覽群籍通知作者之意聞見日廣義據斯嚴彙論經生授受之旨輯為漢學師承記一書異時採之柱下傳之其人先生名山之業固當附此不朽或如司馬子長史記班孟堅漢書之例撰次敘傳一篇列於卷後亦足屏後儒擬議規測之見尤可與顧寧人錢曉征及先君子後先輝映者也喜孫奉手受教服膺有年被命跋尾不獲固辭謹以所聞質諸座右未識先生以為知言不也

嘉慶十有七年五月七日後學汪喜孫識

跋二

右國朝漢學師承記八卷附錄國朝經師經義目錄一卷國朝江藩撰洪惟昭代經學修明定鼎之初顧亭林胡朏明閻百詩諸先生崛起遠紹兩漢諸儒之墜緒篤實淳懿恪守師法承先啟後私淑有人實宋元明以來所未有鄭堂特著此書國朝經師學行出處著撰緒論搜括靡遺洵盛業也阮文達定香亭筆談稱元和惠徵君定宇經學冠天下鄭堂於惠氏弟子餘君仲林盡得其傳洪北江詩話亦稱其學有師法珠湖草堂筆記則稱是書極有史家體裁鄭堂久在阮文達幕府文達撰國史儒林傳稿第一次顧亭林居首第二次黃棃洲居首而是書以兩先生編於卷末以純宗漢學也亦可見其體例之嚴然如王蘭泉侍郎傳記及其以五七言詩章立門戶譏其太邱道廣一事洪北江詩詁稱侍郎所選詩一以聲調格律為准其病在於以己律人而不能各隨人之所長亦頗有微詞亦何至如鄭堂所云也又北江傳記及其出示所作古文指摘其用事舛譌斷斷強辨一事北江詩話則稱鄭堂過畢弇山宮保墓道詩曰公本愛才勤說項我因自好未依劉亦隱然自具身分惜其為飢寒所迫學不能進也則宛然報復之師矣昔司馬子長撰酈生傳不言其說高祖封六國後完人之美俾成佳傳也又於子房傳見之者紀其實也此等事縱匪鑿空亦當記之說部等書臚載本傳無論有乖史例亦適征其所養之不醇然究為上下二百年一大著作談漢學者決不可少之書讀者略其小疵可耳咸豐甲寅夏五朔日南海伍崇曜謹跋