---
title: "武億"
subtitle: ""
date: 2024-02-07T09:29:06+08:00
lastmod: 2024-02-21
draft: false
brewing: false
weight: 403
---


武億，字虛谷，先世由懷慶軍籍遷偃師。父紹周，雍正癸卯進士，官至吏部郎中。少喜讀書，年十七，喪父，十九，母孟、生母郭皆逝。時伊洛溢，廬舍毀圮，架蓆處洿泥中，誦讀不輟，斯朽木焚火以禦寒，斧傷指及足，流血殷地，終不廢讀也。

年二十二，入學。乾隆庚寅，舉鄉試。庚子，會試中式，賜同進士出身，以知縣用。辛亥，選山東博山縣，訟無留牘，禱雨即降。有人賄以二千金者，曰：「汝不聞雷聲乎？我懼雷擊我也。」暇日，召耆老問土俗利病，革除民供煤炭及饋里馬草豆諸秕政。博山民煮糯米汁為土玻璃，作釵珥瓶盎燈毬鬻於市，及婦孺嬉戲之物，不足以供玩好之式，乾隆中葉，有好事者為山東巡撫取以入土貢，遂為例，每歲按額徵之，民苦其擾，乃為民請於大吏，力白其害，遂不入貢。創范泉書院，立程課教諸生，親往講學，勵以讀書、立品、為善士。君承笥河先生之學，痛詆二氏，乃檄合邑僧尼至署，諭以佛為異端，害人心，壞風俗，演傅奕、韓愈之言，反覆譬喻，僧尼雖不解其說，然感其誠，皆蓄髮還俗，於是入其境者第聞絃歌之聲，不聞梵唄之音矣。

乾隆壬子，大學士和珅兼步軍統領，聞妄人言山東反賊王倫未死，密遣番役四出蹤跡之，於是副頭目杜成德、曹君錫等十一人橫行州縣，至博山，宿逆旅飲博，手持鐵尺，指揮如意，莫敢誰何。君率役往收之，成德等持器械拒捕，役不敢前，君手撲之仆，縛以歸。成德尚倔強不服，出牌擲於堂上，瞋目大呼曰：「吾等奉提督府牌緝要犯，汝何官，敢問我邪？」立而不跪。命役撾其脛，始伏地，乃杖之曰：「牌役二名，此十一人為誰？且牌文明言所至報有司協緝，汝來三日不謁見，是不奉法，吾通揭汝等騷擾狀，奈我何？」成德等始懼，咸叩首求去。其事喧傳省中，小人皆謂武鹵莽，禍叵測，將累上官。時山東巡撫吉慶畏勢闒茸，聞此言，即發員絡繹於道，訪問虛實。有府佐劉大經者，與君不相能，駕說於大府前，吉慶以「濫責無罪」直書其事劾之，和珅笑曰「是暴吾役之不謹而陰為武令地也」，封還其疏。吉慶望風承旨，易以「任性行杖」空言入奏，報罷。縣民聞令去，扶老攜幼，數千人走省中見大府，叩首乞「留我好官」。吉慶曰：「歸！無譁！還汝好知縣。」吉慶知不容於輿論，而忸於權勢，會將入覲，乃挈君至都下，為謀捐復。和珅總吏部事，駮之，其事遂寢，乃請主東昌啟文書院講席，以塞眾口也。後故人秀水王復為偃師令，遂歸，與復商榷政事，暇時考校古書，相得甚歡，不復作出山之計。

嘉慶四年，天子親政，和珅伏辜，詔各舉所知廢員可起用者，有以博山事聞，敕吏部將原任山東博山縣知縣武億行文豫省巡撫咨部引見，並將革職原案查奏，十一月二十九日事也，而君先一月死矣，得年五十有五。

君生而狀貌魁梧，有兼人之力、兼人之量，生平深於經史，七經注疏、三史、涑水通鑒皆能闇誦。所著書有經讀考異、義證、偃師金石記、校定五經異義駮、異義補遺、箴膏肓、起廢疾、發墨守、鄭志等書。與童君二樹名鈺者同修偃師縣志，童君好收藏碑版，君考訂秦漢以來金石文字，童君服其精審。於是酷嗜翠墨，游歷所至，如嵩山、泰岱，遇有石刻，捫苔剔蘚，盡心摸拓，或不能施氈椎者，必手錄一本。偃師杏園莊去所居四十餘里，民家掘井得晉劉韜墓誌，長二尺有餘，重幾百斤，君肩之以歸。

性善哭，館笥河師家，除夕，師謂君曰：「客中度歲，何以破岑寂？」君曰：「但求醉飽而已。」乃遺以二彘肩、一雞一鶩、蒙古酒一斗及湯餅䬪飥諸物，君閉戶恣啖，食盡酒傾。至晚，師曰：「醉飽矣，更有他求乎？」對曰：「哭。」師亦曰：「哭。」乃放聲大慟，比鄰驚問，笥河師大笑而去。

庚子年，陽湖洪亮吉稚存、黃景仁仲則流寓日下，貧不能歸，偕飲於天橋酒樓，遇君，招之入席，盡數盞後，忽左右顧盼，哭聲大作，樓中飲酒者駭而散去。藩嘗叩之曰：「何為如此？」曰：「予幸叨一第，而稚存、仲則寥落不偶，一動念，不覺涕泣隨之矣。」藩戲之曰：「君乃今日之唐衢也。」藩與君交垂二十年，核君行事，不愧循吏，古人云「以經術飾吏事」，不通經術而能為循吏者，蓋有之矣，我未之見也。