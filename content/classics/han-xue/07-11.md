---
title: "汪光爔"
subtitle: ""
date: 2024-02-07T09:30:40+08:00
lastmod: 2024-02-07T09:30:40+08:00
draft: false
brewing: true
weight: 711
---


汪光爔，字晉蕃，號芝泉，儀徵縣廪膳生。其先人韡懷部郎諱棣，與惠徵君松崖、戴編修東原及王蘭泉先生、王光祿西沚、錢詹事竹汀為莫逆交。

晉蕃少承庭訓，習聞諸老宿名論，乃潛志讀書，博通經史。嘗著夷稗釋一篇，其說曰：

> 孟子五穀章「不如荑稗」，趙注云「五穀雖美，種之不成，則不如荑稗之草，其實可食」。

> 按荑之說凡五。說文「荑，草名也」，爾雅「莁荑，蔱蘠」，注云「一名白蕢」，玉篇「荑，茅始生，又荑桑也、莁荑也」，廣韻「荑秀」，詩靜女章「自牧歸荑」，傳云「荑，茅之始生」，碩人章「手如柔荑」，傳云「如荑之新生」是也。

> 稗之說凡三。說文「稗，禾別也」，釋文引字林云「禾別名」，玉篇「稗，秕也」，廣韻「稗，稻也，又稗草似穀」，戴侗六書故「稗葉純似稻，節間無毛，實似蕡，害稼」，後漢書光武紀「建武三十一年，陳留雨穀，形如稗實」，李賢引左傳杜注云「草之似穀者」是也。

> 但荑稗之荑當為蕛，而非荑。按說文「蕛，苵也」，爾雅「蕛苵」，注云「蕛似稗，布地生，穢草」，則蕛之狀可識。莊子秋水篇「蕛米之在太倉」，又云「知天地之為稊米也」，釋文引司馬云「稊米，小米也」，李云「蕛，草也」，則蕛之實可考。孟子言五穀不熟而比以蕛稗者，取其類也。

> 且莊子知北游又云「道在蕛稗」，釋文作「苐薜」，李云「二草名」，又云「本又作稊稗」，而爾雅釋文云「蕛又作稊」，引莊子云「道在稊稗是也」，則蕛稗或作稊稗，或作苐薜，斷不作荑稗，是蕛苵之蕛，不同莁荑之荑明矣。說文禾部無稊字，或缺耳。

> 稗為禾別者，以其形似禾而別於禾，徐曰「似禾而別」是也。玉篇誤以為秕，說文「秕，不成穀也」，稗無秕訓，秕亦無稗訓，以稗為秕者，乃俗解，非古訓也。廣韻又誤以為稻，說文「稻，稌也」，亦無稗訓，唯其異於稻，所以有禾別之名，若稻，則何別矣？

> 或疑易大過「枯楊生稊」，李氏易傳引虞翻易注云「稊，穉也，楊葉未舒」，則字本作稊，釋文引鄭氏易注云「枯謂无姑山榆，荑木更生山榆實」，則字又作荑，是蕛、荑二字似可通，非也。按詩七月章「猗彼女桑」，傳云「女桑，荑桑也」，疏云「取周易枯楊生荑之義」，亦作荑而不作稊，可見凡木更生皆為荑，則大戴禮夏小正柳稊亦當作柳荑，而不作柳稊矣。生荑之荑，不得誤為稊，則稊稗之稊亦不得訛為荑，但篆文二字相近，或傳寫之錯耳。

又辨惠氏易爻辰圖之謬，予服其精深，文多不載。晉蕃夙患哮疾，羸瘦骨立，丁卯秋八月，應省試歸，病復作，遂卒，年四十有三。病中尚手批大戴禮、文選不置云。阮梅叔亨刻其遺稿入瀛舟筆談、淮海續英靈集。