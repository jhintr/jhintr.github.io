---
title: "惠周惕"
subtitle: "惠士奇 惠松崖"
section: "卷二"
date: 2024-02-01T16:55:28+08:00
lastmod: 2024-02-02
draft: false
brewing: false
weight: 201
---


惠周惕，字元龍，一字研谿，吳縣人。先世居扶風，遠祖元祐，徙洛陽。靖康末，以文林閣學士扈高宗蹕，如臨安，家湖州。生善，分為四支：曰四七、曰廿一、曰三八、曰小一。三八支後七傳至倫，始遷吳縣東渚邨。五傳至洪，洪年至一百五歲，吳下所稱百歲翁是也。洪生萬方，萬方生有聲，有聲生周惕。有聲字樸菴，明歲貢生，與同里徐枋友善，以九經教授鄉里，尤精於詩。

研谿先生少傳家學，又從徐枋、汪琬游，工詩古文詞。既壯，阨於貧，遍游四方，與當代名士交，秀水朱彝尊亟稱之，文名益著。康熙辛未，成進士。選庶吉士，因不習國書，改密雲知縣，卒於官。著有易傳、春秋問、三禮問、詩說及研谿詩文集。

#### 惠士奇 {#1}

子士奇，字天牧，晚年自號半農人。研谿先生夢東里楊文貞公來謁，已而生先生，遂以文貞之名名之。年十二，即能詩，有「柳未成陰夕照多」之句，為先輩所激賞。二十一為諸生，不就省試。或問之，曰：「胸中無書，焉用試為？」乃奮志力學，晨夕不輟，遂博通六藝、九經、諸子及史、漢、三國志，皆能闇誦。嘗與名流宴集，坐中有難之者曰：「聞君熟於史、漢，試為誦封禪書！」先生朗誦終篇，不遺一字，眾皆驚服。

戊子，鄉試第一。明年，成進士。選庶吉士，散館，授編修。癸巳、乙未會試，兩充同考官。聖祖嘗問廷臣誰工作賦，閣學蔣廷錫以華亭王頊齡、仁和湯右曾及先生三人對。其後己亥正月，太皇太后升祔禮成，奉命祭告炎帝陵、舜陵。故事：祭告使臣，學士以上乃得開列，先生以編修得膺寵命，洵異數也。庚子，主湖廣鄉試。冬，奉命督學廣東。雍正元年癸卯，命留任三年。

嘗謂：

> 漢時蜀郡僻陋，文翁守蜀，選子弟就學，遣雋士張叔寬等東受七經，還以教授，其後司馬相如、王褒、嚴遵、揚雄相繼而起，文章冠天下，漢之蜀，今之粵也。

於是毅然以經學倡，三年之後，通經者多，文體為之一變。又謂：

> 今之校官，古博士也，博士明於古今，通達國體，今校官無博士之才，弟子何所效法？

訪諸輿論，有海陽進士翁廷資，其學品勝校官之職，具疏題補韶州府教授，得以誘進多士。吏部以學臣向無題補官員之例，格不行。世宗特旨：

> 惠士奇居官聲名好，所舉之人，諒非徇私，著照所請補授，後不為例。

在任遷右春坊右中允，超擢侍講學士，轉侍讀學士。

丙午，任滿還都，送行者如堵牆。既去，粵人設木主，配食先賢，廣州於三賢祠、惠州於東坡祠、潮州於昌黎祠，元旦及生日，諸生肅衣冠入拜，其得士心如此。

丁未五月，奉旨修鎮江城，以產盡停工罷官。乾隆元年，奉旨調取來京引見，以講讀用，所欠修城銀兩得寬免。丁巳六月，補侍讀。戊午，以病告歸。辛酉三月卒，年七十有一。

先生邃深經術，撰易說六卷、禮說十四卷、春秋說十五卷。其論易曰：

> 易始於伏羲，盛於文王，大備於孔子，而其說猶存於漢，不明孔子之易，不足與言文王，不明文王之易，不足與言伏羲，舍文王、孔子之易而遠問庖犧，吾不知之矣！漢儒言易，如孟喜以卦氣、京房以通變、荀爽以升降、鄭康成以爻辰、虞翻以納甲，其說不同而指歸則一，皆不可廢。今所傳之易出自費直，費氏本古文，王弼盡改為俗書，又創為虛象之說，遂舉漢學而空之，而古學亡矣。易者，象也，聖人觀象而繫辭，君子觀象而玩辭，六十四卦皆實象，安得虛哉？

其論春秋曰：

> 春秋三傳，事莫詳於左氏，論莫正於穀梁，韓宣子見魯春秋，曰「周禮盡在魯矣」，然則春秋本周禮以記事也，左氏褒貶，皆春秋諸儒之論，故紀事皆實，而論或未公，公羊不信國史，惟篤信其師說，師所未言，則以意逆之，故所失常多，要之，左氏得諸國史，公、穀得之師承，雖互有得失，不可偏廢。後世有王通者，好為大言以欺人，乃曰「三傳作而春秋散」，於是啖助、趙匡之徒爭攻三傳，以伸其異說。夫春秋無左氏，則二百四十年盲焉如坐闇室之中矣，公、穀二家，即七十子之徒所傳之大義也，後之學者當信而好之，擇其善而從之，若徒據孟子「盡信書不如無書」之說，力排而痛詆之，吾恐三傳廢而春秋亦隨之而亡也。左氏最有功於春秋，公、穀有功兼有過，學者信其所必不可信，疑其所必無可疑，惑之甚者也。

其論周禮曰：

> 禮經出於屋壁，多古字古音，經之義存乎訓，識字審音，乃知其義，故古訓不可改也。康成注經，皆從古讀，蓋字有音義相近而譌者，故讀從之，後世不學，遂謂康成好改字，豈其然乎？康成三禮、何休公羊，多引漢法，以其去古未遠，故借以為說。賈公彥於鄭注如飛茅、扶蘇、薄借綦之類，皆不能疏，所讀之字亦不能疏，輒曰從俗讀，甚違「不知蓋闕」之義。夫漢遠於周，而唐又遠於漢，宜其說之不能盡通也，況宋以後乎？周秦諸子，其文雖不盡雅馴，然皆可引為禮經之證，以其近古也。

幼時讀廿一史，於天文、樂律二志未盡通曉，及官翰林，因新法究推步之原，著交食舉隅二卷。言測日食者，先求食限，食限必在兩交，去交近則食，遠則否，有入食限而不食者，未有不入食限而食者也。古法不能定朔，故日食或在晦，說者謂日之食晦朔之間，月之食惟在望，此知二五而不知十也。日月有平行、有實行、有視行，日月之食，亦有實食、有視食。實食者，日月在天相揜之實度，視食者，人在地所見之初虧、食甚、復圓也。古術或知求實行，莫知求視行，皆知求平朔，莫知求實朔，故不能定朔者以此。七政有高卑，故有恆星天、有五星天、有日天、有月天。古人以恆星最高，遂指恆星為天體，新法於恆星天之外，又有宗動天，合於九重之數。宗動者，七政之所同宗也。沈括謂日月星辰之行不相觸者，氣而已，此不知曆象者也。如日月有氣而無體，則月焉能揜日哉？日高而月下，五星亦有高下，高下既殊，又焉能相觸乎？春秋「日有食之既」，既者，有繼之辭，非盡也，新法謂之金錢食，日大月小，月不能盡揜日光，故全食之時，其中闕然，而光溢於外，狀若金錢也。

又撰琴篴理數考四卷，其略云：

> 十二律，黃鍾至小呂為陽，蕤賓至應鍾為陰，陽用正而陰用倍，蕤賓長、小呂短、黃鍾中，自古相傳之舊法也。晉永嘉之亂，有司失傳，梁武帝始改舊法，黃鍾長、應鍾短、小呂中，由是陽正陰倍之法絕。漢魏律篴小呂一均之下徵調，黃鍾為宮，有小呂，無蕤賓，故假用小呂為變徵，黃鍾篴之黃鍾宮為正宮，小呂篴之黃鍾宮為下宮，徵最小而以為宮，故為下宮。隋鄭譯遂以黃鍾正宮當之，擅去小呂，用蕤賓，以附會先儒宮濁羽清之說。夫宮濁羽清者，指下徵調而言，譯改為正宮，是以歷代之樂皆患聲高。隋唐以來，惟奏黃鍾一均，而旋宮之法廢矣。古法盡亡，獨存於琴篴，篴孔踈密，取則琴暉，琴之十二律起於中暉，篴之七音生於宮孔，黃鍾篴從宮孔黃鍾始，一上一下，終於蕤賓，琴自中暉黃鍾始，一左一右，終於十暉。

書成，惟嘉定王進士恪見而喜之，餘莫能解也。

所著有紅豆齋小草、詠史樂府及南中集、采蓴集、歸耕集各一卷，人海集四卷，時術錄一卷。海內學者稱為紅豆先生。初，研谿先生由東渚邨遷居郡城東南香谿之北，郡城東禪寺有紅豆一株，相傳白鴿禪師所種，老而枯矣，至是時復生新枝，研谿先生移一枝植堦前，生意郁然。僧睿目存為繪紅豆新居圖，自題五絕句，又賦紅豆詞十首，和者二百餘人，四方名士過吳門者，必停舟訪焉。因自號紅豆主人，所以鄉人稱研谿先生曰老紅豆先生、半農先生曰紅豆先生、松崖先生曰小紅豆先生。

#### 惠松崖 {#2}

松崖先生，半農先生之次子也，名棟，字定宇，一字松崖。初為吳江學生員，復改歸元和籍。自幼篤志向學，家有藏書，日夜講誦，自經、史、諸子、百家、雜說及釋、道二藏，靡不穿穴。父友臨川李紱一見奇之，曰「仲孺有子矣」。學士視學粵東，先生從之任所，粵中高才生蘇珥、羅天尺、何夢瑤、陳海六，時稱「惠門四子」，常入署講論文藝，與先生為莫逆交，至於學問該洽，則四子皆自以為遠不逮也。及學士毀家修城，先生往來京口，饑寒困頓，甚於寒素。遭兩喪，不以貧廢禮。終年課徒自給，甑塵常滿，處之坦如。雅愛典籍，得一善本，傾囊弗惜，或借讀手鈔，校勘精審，於古書之真偽，瞭然若辨黑白。乾隆十五年，詔舉經明行修之士，兩江總督文端公尹繼善、文襄公黃廷桂交章論薦，有「博通經史，學有淵源」之語，會大學士九卿索所著書，未及進而罷歸，然先生於兩公，非有半面識也。

年五十後，專心經術，尤邃於易，謂宣尼作十翼，其微言大義，七十子之徒相傳，至漢猶有存者，自王弼興而漢學亡，幸傳其略於李鼎祚集解中，精揅三十年，引伸觸類，始得貫通其旨，乃撰周易述一編，專宗虞仲翔，參以荀、鄭諸家之義，約其旨為注，演其說為疏，漢學之絕者千有五百餘年，至是而粲然復章矣。書垂成而疾革，遂闕鼎至未濟十五卦及序卦、雜卦傳二篇。

孔氏正義據馬融、陸績說，以爻辭為周公所作，與鄭學異，其所執者，明夷六五云「箕子」，升六四云「王用享於岐山」，皆文王後事也，先生獨能辨之。於明夷之五曰：

> 箕子當從古文作其子，其古音亥，亦作萁。劉向云「今易其子作荄茲」，荀爽據以為說，讀「萁子」為「荄茲」，其與亥、子與茲，文異而音義同。三統曆云「該閡於亥，孳萌於子」，該、荄亦同物也。五本坤也，坤終於亥，乾出於子，用晦而明，明不可息，故云「其子之明夷」。馬融俗儒，不識七十子傳易之大義，讀其為箕，蓋涉彖傳而譌，五為天位，箕子臣也而當君位，乖於易例甚矣。

> 謬種流傳，兆於西漢，博士施讐讀「其」為「箕」。蜀人趙賓述孟氏之學，以為箕子明夷，陰陽氣無箕子，箕子者，萬物方荄茲也，賓據古義以難諸儒，諸儒皆屈，於是施讐、梁丘賀皆嫉之。孟喜、讐、賀同事田王孫，喜未貴而學獨高，喜所傳易家候陰陽災變書得自王孫，而賀惡之，謂無此事，語聞於上。宣帝遂以喜為改師法，中梁邱之譖也。讐、賀嫉喜而並及賓。班固作喜傳，亦用讐、賀之單詞，皆非實錄。

> 劉向別錄猶循孟學，故馬融俗說，荀爽獨知其非，復用賓古義，而晉人鄒湛以漫衍無經譏之。蓋魏晉以後，經師道喪，王肅詆鄭氏而禘郊之義乖，袁準毀蔡、服而明堂之制亡，鄒湛譏荀諝而周易之學晦，郢書燕說，一倡百和，何尤乎後世之紛紜也！

於升之四曰：

> 文王爻辭，皆據夏商之制。春秋引夏書「惟彼陶唐，帥彼天常，有此冀方」，服虔云「堯居冀州，虞夏因之」，禹貢冀州「治梁及岐」，爾雅云「梁山，晉望也」，諸侯三望，天子四望，梁山為晉望，明梁、岐皆冀州之望，此王謂夏后氏受命祭告，非文王也。

其說乾之四德曰：

> 元者，天地之始，說文「元从一，道立於一，造分天地，化生萬物」，乾之初九，積善在下，陽之始生，東方為仁，故云「善之長」。陰陽交而後亨，乾之九二當上升坤五為天子，故文言再言君德，經凡言亨者，皆謂乾坤交也。乾六爻二四上匪正，坤六爻初三五匪正，乾變坤化，六爻皆正，成兩既濟，故云「各正性命，保合太和」，和即利、正即貞也，經凡言利貞者，皆爻當位，或變之正，或剛柔相易，惟既濟一卦，六爻皆正，故云「剛柔正而位當」，雜卦篇所謂「既濟定也」。

> 卦具四德者七，乾坤變化而成兩既濟，屯三爻變、革四爻變，皆成既濟，隨三四易位成既濟，无妄三四易位、上爻又變而成既濟，臨二升居五位，三爻又變而成既濟，故皆言元亨利貞也。

其論占筮之法曰：

> 易稱「天下之動，貞夫一」，故卦爻之動，一則正，兩則惑。京氏筮法，一爻變者為九六，二爻以上變為八。晉公子得貞屯、悔豫皆八，乃三爻變，不稱屯之豫而稱八，穆姜遇艮之八，乃五爻變，不稱艮之隨而稱八，所謂貞夫一也。

> 七者蓍之數，八者卦之數，「蓍圓而神，卦方以知，神以知來，知以藏往」，知來為卦之未成者，藏往為卦之已成者，故不曰七而曰八，春秋內外傳無筮得某卦之七者，以七為蓍之數，未成卦也。

又因學易而悟明堂之法，撰明堂大道錄八卷、禘說二卷。大略謂：

> 說卦「帝出乎震」，帝者，五帝也，在太微之中。五德相次，以成四時，聖人法之，立明堂，為治天下之大法。明堂有五室四堂，室以祭天，堂以布政。王者承天統物，各於其方以聽事，謂之明堂月令，今所傳月令是也。古之聖人，生有配天之業，沒有配天之祭，故太皡以下，歷代所禘，太皡以木德，炎帝以火德，黃帝以土德，少皡以金德，顓頊以水德。

> 王者行大享之禮於明堂，謂之禘、祖、宗，其郊則行之南郊，禘、郊、祖、宗四大祭，而總謂之禘者，禘其祖之所自出故也。鄭注大傳「不王不禘」及詩長發「大禘」箋，皆云「郊祀天」，是郊稱禘也。周頌雝序云「禘太祖也」，鄭箋云「太祖謂文王」，是祖稱禘也。劉歆云「大禘則終王」，是宗稱禘也。董子曰「天地者，先祖之所自出也」，禘者，禘其祖之所自出，故四大祭皆蒙禘名。

> 禘禮上溯遠祖，旁及毀廟，下逮功臣。聖人居天子之位，行配天之祭，推人道以接天，而天神降、地示出、人鬼格，夫然而陰陽和、風雨時、五穀熟、草木茂，群生咸遂，物無疵厲，所謂既濟定也。

> 先儒皆以明堂上有靈臺、下有辟雍、四門有太學。潁容春秋釋例云：

> > 太廟有八名，肅然清靜，謂之清廟，行禘祫、序昭穆，謂之太廟，告朔行政，謂之明堂，行饗射、養國老，謂之辟雍，占雲物、望氛祥，謂之靈臺，其四門之學，謂之太學，其中室，謂之太室，總謂之宮。

> 盧植禮記注亦云：

> > 明堂即太廟，與靈臺、辟雍古法皆同一處，近世殊異，分為三耳。

> 而晉時袁準著論非之，昧於古制矣。

> 王者覲諸侯或巡狩四岳，則有方明。方明者，放乎明堂之制也，亦謂之明堂，荀子所謂「築明堂於塞外以朝諸侯」。戰國時，齊有泰山明堂，即方明也。周書朝諸侯則於明堂，儀禮覲諸侯則設方明，故虞禋六宗而覲四岳群牧，周禮方明而覲公侯伯子男。六宗、方明，即明堂六天之神，鄭氏謂天之司盟，非也。

> 自明堂之制不詳，而禘禮亦廢。鄭氏知圜丘、方丘之為禘，而不知為明堂六帝。王肅又誤據魯禘，改禘為宗廟之祭，無配天之事，此魏明所以㡿漢四百餘年廢無禘祀也。禘行於明堂，明堂之法本於易。中庸言至誠可以贊化育、與天地參，此明堂配天之義也。

又有易漢學七卷、易例二卷，皆推演古義，鍼砭俗說。

於書有古文尚書考二卷，謂：

> 孔壁中古文得多十六篇，內有九共九篇，析之為二十四篇，鄭康成所傳之二十四篇，即孔壁真古文，東晉晚出之二十五篇，與漢書不合，可決其偽。唐人詆鄭所傳為張霸偽造者，妄也。今文太誓三篇，其略見於太史公書，太史公從安國問故，當可信。唐人尊信晚出之太誓，而以今文太誓為偽，亦非也。

於春秋有左傳補注六卷，自序云：

> 嘗見鄭康成之周禮、韋弘嗣之國語，純採先儒之說，末乃下以己意，令學者審其異同。杜元凱春秋集解，雖根本前修，而不著其說，又其持論間與諸儒相違，於是樂遜序義、劉炫規過之書出焉。今刺取經傳，附以先世遺聞，宗韋、鄭之遺，前修不揜，效樂、劉之意，有失必規，而於古今文之同異，辨之尤悉云。

其注

- 「秦穆姬屬賈君」，用唐尚書說，以賈君為申生妃，
- 「令尹蔿艾獵」，用世本說，為叔敖之兄，
- 「同盟于亳城北」，用服虔本，證亳為京之譌，
- 「塹防門而守之廣里」，用續漢書及京相璠說，以防門、廣里為地名，
- 「吳句餘」，用服虔說，以為吳子餘祭，
- 「萬者二人」，用吳仁傑說，二人當為二八，
- 「臧文仲廢六關」，訓廢為置，讀如公羊「廢其無聲者」之廢，

皆前人所未及道也。

又言：

> 公羊有嚴、顏二家，蔡邕石經所定者，嚴氏春秋也，何邵公所注者，顏氏春秋也。石經公羊末云「桓公二年，顏氏有所見異辭」云云，僖公三十年，顏氏言「君出則己入」，今何本皆有之，又云顏氏無「伐而不言圍者，非取邑之辭也」，今何本亦無之，以此知何所注者，顏氏本也。鄭康成注三禮，引隱二年「放於此乎」、隱五年「登戾之」、桓十一年「遷鄭焉而鄙留」，皆與何氏異，與石經同，蓋鄭所據者，嚴氏本也。

又云：

> 應劭風俗通稱穀梁為子夏門人，楊士勳謂「受經於子夏」。按桓譚新論云「左氏傳世，遭戰國寖微，後百餘年，魯穀梁赤為春秋，殘略多所違失」，然則穀梁子非親受經於子夏矣！古人親受業者稱弟子，轉相授者稱門人，則穀梁於子夏，猶孟子之於子思，故魏糜信注穀梁，以為與秦孝公同時也。

> 楊士勳言「穀梁作傳，傳孫卿，卿傳魯人申公，申公傳博士江公」。按孫卿，齊湣、襄時人，當秦之惠王，則在其後。卿所著書，言天子廟數及賻、賵、襚、含之義，述春秋善胥命，而言「盟詛不及三王」、「諸侯相見」、「仁者居守」皆本穀梁說，其言傳孫卿，信矣！隱元年傳「成人之美，不成人之惡」，僖二十二年傳「過而不改，是謂之過」，二十三年傳「以不教民戰，則是棄其師」，今皆在論語中，傳所載與儀、禮二記合者尤多，故鄭康成曰「穀梁，善於經者也」。

其論論語曰：宣尼言「述而不作」，於魯論見之，

- 鄉黨一書，半是禮經，
- 堯曰數章，全書訓典，
- 論君臣，則「人言不廢」，
- 譏無恆，則「南國有言」，
- 於善人為邦，則曰「誠哉是言」，
- 於隱居行義，則曰「吾聞其語」，
- 素絢唐棣，逸時可誦，
- 百官冢宰，古典可稽，
- 「出門，如見大賓，使民，如承大祭」，此胥臣多聞之所述也，
- 「視其所以、觀其所由、察其所安」，此文王官人之所記也，
- 「克已復禮」，左氏以為古志，
- 「己所不欲，勿施於人」，管子以為古語<q>見小問篇</q>，
- 「參分天下而有其二」，周志之遺文也<q>今逸周書，即周志也，在程典篇</q>，
- 「陳力就列，不能者止」，周任之遺言也，

推此言之，聖人豈空作哉！

其論爾雅曰：

> 釋詁、釋訓，乃周公所作，以教成王，故詩稱「古訓是式」，漢時謂之故訓，又謂之詁訓，詁訓者，雅言也。周之古訓，仲山式之，子之雅言，門人記之，俗儒不信爾雅，而仲山之古訓、夫子之雅言，皆不存矣！

又撰九經古義十六卷，討論古字古音，以博異聞、正俗學。

又以范蔚宗後漢書缺略遺誤，范書行而東觀漢記、謝承、薛瑩、司馬彪、華嶠、謝沈、張瑩、袁山松諸家之書皆亡，乃取初學記、藝文類聚、北堂書鈔、太平御覽諸書，作後漢書補注十五卷。

所有撰述，如王文簡公精華錄訓纂二十四卷，盛行於世，論者以為過於任淵之注山谷、李壁之注荊公詩焉。周易本義辨證五卷、太上感應篇注二卷，亦經好事刊刻。惟山海經訓纂十八卷、九曜齋筆記二卷、松崖筆記二卷、松崖文鈔二卷，世無刊本。又有諸史會最、竹南漫錄，皆未成書。

卒於乾隆二十三年戊寅五月，年六十有二。

先生晚年，盧運使見曾延至邗上，如雅雨堂十種、山左詩鈔、感舊集，皆先生手定焉。

同時與先生友善者，沈彤、沈大成。大成字學子，號沃田，華亭人，有學福齋集。受業弟子最知名者，余古農、同宗艮庭兩先生。如王光祿鳴盛、錢少詹大昕、戴編修震、王侍郎蘭泉先生，皆執經問難，以師禮事之。錢少詹為先生作傳，論曰：

> 宋元以來，說經之書盈屋充棟，高者蔑棄古訓，自誇心得，下者剿襲人言，以為己有，儒林之名，徒為空踈藏拙之地，獨惠氏世守古學，而先生所得尤深，擬諸漢儒，當在何邵公、服子慎之間，馬融、趙岐輩不能及也。