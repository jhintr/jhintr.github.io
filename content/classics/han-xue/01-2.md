---
title: "胡渭"
subtitle: "黃儀 顧祖禹"
date: 2024-01-30T10:27:51+08:00
lastmod: 2024-01-30T10:27:51+08:00
draft: false
brewing: false
weight: 102
---


胡渭，初名渭生，字胐明，一字東樵，世為德清人。曾祖友信，明隆慶戊辰進士，廣東順德縣知縣，有政聲，工古文，與歸有光齊名，世所稱思泉先生也。父公角，天啟甲子舉人。渭生十二而孤，母沈攜之避寇山谷間，雖遭顛沛，猶手一編不徹。十五為縣學生，試高等，充增生，屢赴行省試，不售。乃入太學，嘗館益都馮文毅公家。渭潛心經義，尤精輿地之學。崑山徐尚書乾學奉詔修一統志，開館洞庭山，延渭與黃儀子鴻、顧祖禹景范、閻若璩百詩分郡纂輯，因得博觀天下郡國書，又與子鴻輩觀摩相善，而問學益進焉。

渭素習尚書禹貢，謂偽孔、孔沖遠及蔡沈於地理皆疎舛，如「三江」當主鄭康成說，庾仲初之言不足信，「浮於淮泗，達於河」，河當從說文作菏，「滎波既豬」，波當從鄭康成本作播，梁州之黑水與導川之黑水不可溷而為一。因足疾家居，博稽載籍及古今注釋，考其異同而折中之，依經立解，章別句從，成禹貢錐指二十卷。錐指者，取莊子秋水篇「用管窺天，用錐指地」之意，言所見者小也。

又謂禹貢山川，非圖不明，而漢永平中賜王景之圖，及晉司空裴秀之圖皆亡，宋程大昌禹貢山川地理圖世無傳本，而合沙鄭氏東卿禹貢二十五圖世亦罕覯，且於郡國山川未能精審，先儒舊說與經異者不能釐正，乃據九州五服導山導水之文，證以地志水經，參之傳記，計里畫方，為圖四十七，古今水道山脈，條分縷析，聚米畫沙，如身歷目擊者矣。

漢唐以來，河道遷徙，雖非禹貢之舊，要為民生國計所繫，故於導江一章，備考歷代決溢改流之跡。論近日淮黃之勢云：

> 清口不利，海口愈塞，加以淫潦，而河、淮上流，一時並決。洪澤諸湖，衝盪高堰，人力倉卒難支，必決山、鹽、高、寶諸湖，而淮南海口，沙壅更甚，為禍尤烈。近日治河，乃遏之使不得北，而南入於淮，以便運耳。南行非河之本性，東衝西決，率無寧歲，非治河，治漕也。設會通有時不用，則河可以北。先期戒民，凡田廬、塚墓當水之衝者，悉遷他所，官給其費，兩岸之堤，增卑培薄，更於低處創立遙隄，使暴水至，得左右游波，寬緩而不迫。然後縱河所之，決金龍，注張秋，而東北由大清河入於渤海，不煩人力也。

其說可稱卓論，豈不通時務之迂儒所能哉？

嘗謂：

> 詩、書、禮、春秋皆不可無圖，惟易無所用圖，六十四卦二體六爻之畫即圖也，八卦之次序方位，乾坤三索、出震齊巽二章盡之矣，安得有先後天之別哉？河圖之象，自古無傳，何從擬議？書之文見於洪範，五行、九宮，初不為易而設。

作易圖明辨十卷。

又言洪範古聖所傳，如日月之麗天，有目者所共覩，而間有晦盲否塞者，先儒曲說為之害也。

- 漢儒五行傳專主災異，以瞽史矯誣之說，亂彝倫攸敘之經，其害一也。
- 洛書之本文具在洪範，宋儒創為白黑之點、方圓之體、九十之位，書也而變為圖矣。且謂洪範之理通於易，劉牧以九為河圖、十為洛書，蔡元定兩易其名，其害二也。
- 洪範元無錯簡，而宋儒任意改竄，移「庶徵」「王省惟歲」以下為「五紀」之傳，移「皇極」「斂時五福」至「其作汝用咎」，及「三德」「惟辟作福」以下並為「五福」、「六極」之傳，其害三也。

作洪範正論五卷。

又作大學翼真七卷，言格物致知之義，釋在邦畿章內，本無缺文，無待於補。其議論之正，可謂通儒矣。

康熙己卯，因再從侄會恩官京師，乃復游日下，禮部尚書李振裕、侍講學士查昇，皆以為當代儒宗。未幾，以老病歸。昇供奉內廷，暇日以禹貢錐指進呈，上覽而嘉之，問年籍，對曰：「浙江人，六十餘歲，禮部侍郎會恩之叔也。」四十四年，法駕南巡，渭撰平成頌一篇，獻諸行在，有詔嘉獎，召至南書房直廬，賜饌及書扇，又御書「耆年篤學」四大字賜之，禁直諸臣咸謂一時之曠典云。五十三年正月九日，卒於家，年八十有二。

#### 黃儀 {#1}

黃儀，常熟人。篤信古學，於經史中地理及各家輿地書，靡不究心。謂班書地志所載諸川，第言其所出所入，而中間經歷之地不可得聞，惟水經注備著之，然非繪圖，讀者不能了然於心目，乃反覆尋玩，每水各為一圖，如某水出某縣、向某方、流逕某縣某方、至某縣合某水、某縣入某水，無一不具。閻若璩見之，不忍釋手，歎曰：「酈道元千古以下第一知己也。」

#### 顧祖禹 {#2}

顧祖禹，無錫人。徙居常熟，客於釣渚渡，依范九鼎，後居膠山黃守中家。父柔謙，字剛中，精於史學，著山居贅論一書。祖禹少承家訓，不事拈括，經史皆能背誦如流水。性好遠游，足跡遍天下，無所遇，歸而閉戶著書，撰歷代州域形勢九卷、南北直隸十三省一百十四卷、川瀆異同六卷、天文分野一卷，共一百三十卷。

又用開方法繪地圖囗卷，名曰讀史方輿紀要。凡職方廣輿諸書，承譌襲謬，皆一一駁正，詳於山川險要及古今戰守之蹟，而景物名勝皆在所略。讀其書，可以不出戶牖而周知天下之形勝，為地理之學者，莫之或先焉。世所稱三大奇書，此其一也。其二則梅文鼎曆算全書、李清南北史合鈔，然合鈔本人所易為，李書尤嫌踈漏，豈能與顧氏、梅氏之書稱鼎足哉？