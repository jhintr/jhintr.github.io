---
title: "賈田祖"
subtitle: ""
date: 2024-02-07T09:30:05+08:00
lastmod: 2024-02-23
draft: false
brewing: false
weight: 703
---


賈田祖，字稻孫，號禮畊，高郵州人。廩膳生。乾隆四十二年，試於泰州，病，經宿而卒。藩亡友汪明經中誌其墓，稱：

> 田祖好學，多所瞻涉。喜左氏春秋，未嘗去手，旁行斜上，朱墨爛然。善為詩，所作三千餘篇。性明達，於釋老、神怪、陰陽、拘忌及宋儒道學無所惑。伯兄有錮疾，喜怒失中，君事之，曲得其欲。與陽湖洪稚存、同里李惇、王念孫友善。矜立名節，猛志疾邪。

云云。蓋力行篤學之士也。藩未識其人，亦未讀其所著書，墓誌云「旁行斜上」者，豈田祖為春秋之表學歟？然明經不輕許人，其言可信也。