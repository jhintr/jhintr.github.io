---
title: "紀昀"
subtitle: ""
date: 2024-02-07T09:29:31+08:00
lastmod: 2024-02-07T09:29:31+08:00
draft: false
brewing: true
weight: 602
---


紀昀，字曉嵐，一字春帆，晚年自號石雲，獻縣人也。世為河閒著姓，祖天申，有善行。父容舒，官姚安太守。河閒為九河故道，天雨則窪中汪洋成巨浸，夜有火光，天申夜夢火光入樓中而公生，火光遂隱，人以為公乃靈物託生也。少而奇穎，讀書過目不忘，夜坐暗室內，二目爍爍如電光，不燭而能見物，比知識漸開，光即斂矣。

年二十四，乾隆丁卯科解元。甲戌成進士，授庶吉士，散館，授編修。己卯，充山西鄉試正考官。庚辰，充會試同考官。辛巳京察，以道府記名。壬午，充順天鄉試同考官，命提督福建學政，於癸未授侍讀。明年，丁父憂。服闋，充日講起居注官，擢左庶子。戊子，授貴州都勻知府，以四品留任，晉侍讀學士。緣事罣誤，發烏魯木齊效力，至戍所時，遣戍單丁五年內積至六千人，為都統具奏稿，得旨減釋為民。辛卯，召還，授編修。三十八年，擢侍讀，命為四庫全書館總纂官。丙午，授侍讀學士，充文淵閣直閣事，日講起居注官。己亥，擢詹事，旋晉內閣學士。壬寅，授兵部右侍郎，仍兼直閣事，改任不開缺，乃異數也，又轉左侍郎。甲辰，充會試副考官，知武會試貢舉。乙巳，晉左都御史。丙午，轉禮部尚書，充經筵講官。戊申，賜紫禁城騎馬，充武會試正考官。壬子，畿輔水災，奏請截留南漕萬石，設十廠賑饑，全活無算。嘉慶元年丙辰，充會試正考官，轉兵部尚書。己未，充武會試正考官。癸亥六月，以八旬開秩，上遣官賫上方珍玩賜之。是年，奏：

> 婦女猝遭強暴，捆縛受污，不屈見戕者，例無旌表，臣謂捍刃捐生，其志與抗節被殺者無異，如忠臣烈士誓不從賊而紮縛把持，雖使跪拜，可謂之屈膝賊廷哉？請敕交大學士九卿科道公議，與未被污者略示區別，量予旌表。

大學士保寧等議奏：

> 如凶手在兩人以上，顯係孱弱難支，與強姦被殺者一體予旌，飭交各督撫勘明情形，請旨定奪。

報可。乙丑正月，奉旨調禮部尚書協辦大學士，加太子少保，管國子監事。十五日，卒於位，年八十有二。奉旨：

> 紀昀學問淹通，辦理四庫全書，始終其事，十有餘年，甚為出力，由翰林洊歷正卿，服官五十餘載，本年正月，甫經擢襄綸閣，晉錫宮銜，遽聞溘逝，深為軫惜！加恩賞陀羅經被，派散秩大臣德通帶同侍衛十員前往賜奠，並賞庫銀五百兩經理喪事，任內處分，悉予開復，應得卹典，查例具奏。

賜祭葬，予諡文達。

公於書無所不通，尤深漢易，力闢圖書之謬，四庫全書提要簡明目錄皆出公手，大而經史子集，以及醫卜詞曲之類，其評論抉奧闡幽，詞明理正，識力在王仲寶、阮孝緒之上，可謂通儒矣。胸懷坦率，性好滑稽，有陳亞之稱，然驟聞其語，近於詼諧，過而思之，乃名言也。公一生精力粹於提要一書，又好為稗官小說，而嬾於著書，少年閒有撰述，今藏於家，是以世無傳者。今錄公所作戴氏考工記圖序一篇，以見梗概。

序曰：

> 戴君東原始為考工記作圖也，圖後附以己說而無注。乾隆乙亥夏，余初識戴君，奇其書，欲付之梓，遲之半載，戴君乃為余刪取先、後鄭注，而自定其說以為補注，又越半載，書成，仍名曰考工記圖，從其始也。戴君語予曰：

>> 昔丁卯、戊辰閒，先師程中允出是書以示齊學士次風先生，學士一見而歎曰「誠奇書也」，今再遇子奇之，是書可不憾已。

> 戴君深明古人小學，故其考證制度字義，為漢以降儒者所不能及，以是求之聖人遺經，發明獨多，詩三百、尚書二十八篇、爾雅等皆有撰著。自以為恐成書太早，而獨於考工記則曰「是亞於經也者，考證雖難，要得其詳則止矣」。余以戴君之說與昔儒舊訓參互校覈，轂末之軹，明其當作軹，不得與輿人之軹、轛二名溷淆，今字書並軹字無之。車人「徹廣六尺」，以鬲長車廣當相等，兩轅之閒六尺，旁加輻內六寸、輻廣三寸、綆寸，合左右凡二尺，則大車之徹亦八尺，字譌八為六。弓人「膠三鋝」，一弓之膠不得過兩，有十銖二十五分銖之十四。正其當為三鍰，此皆記文之誤，漢儒已莫之是正者。

> 後鄭謂「軫，輿後橫木」，戴君乃曰輈人言「軫閒」，左右名軫之證也，「加軫與轐、弓長庇軫、軫方象地」，前後左右通名軫之證也。輈人「任正、衡任」，鄭以當軓與衡，而謂軓為輿下三面材，輢式之所樹，戴君乃曰此為下當兔圍軸圍發其意也，若輢式之所樹，宜記於輿人，今輈人為之，殆非也。鄭以戈、胡、句倨外博為胡上下，戴君曰此不宜與「已倨、已句」字義有異。鄭引許叔重說文解字及東萊稱，證鍰鋝數同，戴君乃曰鍰之假借字作垸，鋝之假借字史記作率、漢書作選、伏生尚書大傳作饌，數小大相懸，合為一，未然也。戟刺長短無文，鄭氏既未及，賈公彥云「蓋與胡同，六寸」，戴君則曰戈一援，戟二援也，中直援名刺，與枝出之援同，長七寸有半寸，刺連內為一直刃，通長尺有二寸，猶夫戈之直刃通長尺有二寸也。桃氏「為劍，中其莖，設其後」，鄭訓設為大，謂從中已後稍大之，戴君曰不當與「設其旋，設其羽」之屬異義，後謂劍環，在人所握之下，故名後，與劍首對稱矣。鍾之鉦閒無文，鄭以為與鼓閒六等，而合舞廣四為鍾長十六，戴君乃曰鍾自銑至鉦，自鉦至舞，斂閷以二，準諸句股灋，銑閒八，鉦閒亦八，是為鍾長十六，舞者其上覆，修六廣四，蓋鍾羨之度，不當在鍾長之數。玉案以承棗㮚，莫詳其制，戴君引棜禁及漢小方案，定其有四周而局足。廬人「句兵欲無彈，刺兵欲無蜎」，鄭皆訓之為掉，戴君讀彈如「夗蟺」之蟺，轉掉也，蜎，搖掉也。其所以補正鄭氏注者，精審類如此。

> 他若因嘉量論黃鍾少宮，因玉人「土圭」、匠人「為規識景」，論地與天體相應、寒暑進退、晝夜永短之理，辯天子諸侯之宮三朝三門，宗廟社稷所在，詳明堂个與夾室之制，申井田溝洫之法，觸事廣義，俾古人制度之大暨其禮樂之器昭然復見於今茲。是書之為治經所取益固鉅，然戴君不喜馳騁其辭，但存所是。文略。又於輈人龍旂鳥旟之屬，梓人簨虡、車人大車羊車之等圖不具，其言曰「思而可得者，微見其端，要留以待後學治古文者之致思可也」，斯誠得論著之體矣！余獨慮守章句之儒不知引伸，膠執舊聞，沾沾然動其喙也，是以論其大指，以為之序首。

#### 翁方綱 {#1}

同時翁君覃谿者，亦為漢學，收藏金石碑版文字，著有經義考補、兩漢金石文字記，行於世。翁君名方綱，大興人，乾隆丁卯科舉人，壬申恩科成進士，授庶吉士，散館，授編修，官至內閣學士兼禮部侍郎，因老疾，以學士歸田。