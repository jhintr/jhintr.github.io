---
title: "卷二"
subtitle: ""
date: 2023-07-19T15:32:58+08:00
lastmod: 2023-07-19T15:32:58+08:00
draft: true
brewing: true
weight: 2
---

褚寅亮

褚寅亮字搢升號鶴侶一字宗鄭長洲人也乾隆十六年召試舉人授內閣中書官至刑部員外郎與錢宮詹大昕為同年友深於經學從事禮經幾三十年嘗謂宋人說經好為新說棄古注如土苴惟儀禮一書為樸學空談義理者不能措辭而晦庵勉齋信齋又崇信之故鄭氏之學未為異義所汩至元吳興敖繼公撰集說雖云採先儒之言其實自注疏而外皆自逞私意專攻鄭氏學者苦注疏之難讀而喜其平易乃盛行於世蓋君善之意不在解經而有意與康成立異特其巧於立言含而不露若無意於排擊者是以入其玄中而不悟至於說有不通甚且改竄經文曲就其義不幾於無所忌憚乎著儀禮管見四卷其說之最精者如鄉飲酒記北面者東上敖改東為西駁之曰注明言統於門門在東則不得以西為上也鄉射記勝者之弟子洗觶升酌南面坐奠於豐上降袒執弓反位敖以袒執弓句為衍駁之曰勝者之弟子即射賓中年少者以是勝黨故袒執弓非衍文也燕禮勝觚於賓敖改觚為觶駁之曰凡獻以爵者酬以觶燕禮宰夫主獻既不以爵則酬亦不以觶矣安可破觚為觶乎大射儀以耦在還上射於左敖依鄉射改為於右駁之曰上射位在北下射位在南鄉射大射所同但鄉射位在楅西從楅向西則北為右大射次在楅東從楅向東則北為左敖比而同之昧於東西之別矣喪服記公子為其妻縓冠敖改縓為練駁之曰練冠之紕亦飾以縓故閒傳云練冠縓緣就其質言之曰練冠就其紕言之曰縓冠母重故言其質妻輕故言其紕非有二也士虞禮明齊醙酒敖以醙酒為衍文駁之曰注明言有酒無醴據下文普薦醙酒亦專言酒不及醴豈得妄解明齊為醴輒刪經文乎特牲饋食禮三拜眾賓眾賓答再拜敖改再為一駁之曰鄉飲酒眾賓答一拜者大夫為主人也有司徹之答一拜者大夫為祭主也此士禮安得以彼相例乎

寅亮精天文歷算之術尤長於句股和較相求諸法作句股廣問三卷錢少詹著三統術衍寅亮校正刊本誤字如月相求六扐之數句六扐當作七扐推閏餘所在加十得一句加十當作加七少詹服其精審早年為公羊何休之學撰公羊釋例三十篇謂三傳惟公羊為漢學孔子作春秋本為後王制作訾議公羊者實違經旨又因何邵公言禮有殷制有時王之制與周禮不同作周禮公羊異義二卷又著十三經筆記十卷諸史筆記八卷諸子筆記二卷名家文集筆記七卷藏於家乾隆四十年以病告歸五十五年卒