---
title: "戴震"
subtitle: ""
date: 2023-07-19T15:33:07+08:00
lastmod: 2024-02-22
draft: false
brewing: false
weight: 503
---


戴震，字慎修，一字東原，休寧人。祖寧仁、父弁皆不仕。君年十歲乃能言，就傅讀書，過目成誦。塾師授以大學章句右經一章，問其師曰「此何以知為孔子之言而曾子述之，又何以知為曾子之意而門人記之」，師曰「此子朱子云爾」，又問「朱子何時人」，曰「南宋」，又問「曾子何時人」，曰「東周」，又問「周去宋幾何時」，曰「幾二千年」，曰「然則子朱子何以知其然」，師不能答。讀書一字，必求其義，塾師略舉傳注訓解之，意不釋，師惡其煩，乃取許氏說文解字令檢閱之，學之三年，通其義，於是十三經盡通矣。

隨父客南豐，課學童於邵武。自邵武歸，年甫二十，同縣程中允恂一見奇之。時江君慎修來歙，見君，目為儒者，一日，舉曆算中數事曰「吾積疑十有餘年而未剖析者」，君為之比較，言其所以然，江君驚喜曰「今之定九也」。年二十八，補縣學生，家屢空而學日進，著考工記圖、屈原賦注、句股割圜記，流傳浙東西。天台齊侍郎召南讀其書，恨不識其人，江南惠定宇、沈冠雲二徵君皆引為忘年交。

乾隆二十七年壬午，舉於鄉。策蹇至京師，困於逆旅，人皆以狂生目之，幾不能供饘粥，獲交於錢少詹大昕，稱為天下奇才。秦文恭公纂五禮通考，求精於推步者，少詹舉君名，文恭延之，纂觀象授時一類。後高郵王文肅公安國請君至家塾課其子念孫，一時館閣通人如河間紀庶子昀、嘉定王編修鳴盛、青浦王蘭泉先生、大興朱笥河先生皆與之定交，從此海內知東原氏矣。

試禮部，不第。後朱方伯珪招之游晉，修汾州府志。三十八年，奉召充四庫全書館纂修官。三十九年乙未，特命與會試中式者同赴廷對，授翰林院庶吉士。四十二年五月，卒於官，享年五十有五。

生平無嗜好，惟喜讀書，詞義鉤棘難通之文，一再讀之，渙然冰釋。其學長於考辨，立一義，初若創獲，及參互考之，確不可易。春秋昭公二十二年「十月，王子猛卒」，而其夏秋已兩書「王猛」，說者莫得其解，解之曰：

> 王猛與鄭忽皆以國氏者也。王者，諸侯目王畿之辭，非天子之號。春秋凡書王，猶列國之書其國，書天王，猶列國之書爵，故王人與列國書人，同為微者。王猛與鄭忽同以國氏，忽未即位而出奔，歸，不得書爵，書世子，正其復國也，王子猛未即位稱王，故卒稱王子，若先正其號曰王，不得復稱王子矣。

周髀言「北極璿璣四游」，又言「正北極樞璿璣之中」，後人多疑其說，解之曰：

> 正北極者，魯論之北辰，今人所謂赤道極也。北極璿璣者，今人所謂黃道極也。正北極者，左旋之樞，北極璿璣每晝夜環之而成規，冬至夜半在正北極下，是為北游所極，日加卯之時在正北極之左，是為東游所極，日加午之時在正北極之上，是為南游所極，日加酉之時在正北極之右，是為西游所極，此璿璣之一日四游所極也。冬至夜半起正北子位，晝夜左旋一周而又過一度，漸進至四分周之一，則春分夜半為東游所極，又進至夏至夜半，為南游所極，又進至秋分夜半，為西游所極，此璿璣之一歲四游所極也。虞夏書「在璿璣玉衡，以齊七政」，蓋設璿璣以擬黃道極，世失其傳也。

今人所用三角八線之法，本出於句股，而尊信西術者輒云「句股不能御三角」，折之曰：

> 周髀云「圜出於方，方出於矩，矩出於九九八十一」，三角中無直角，則不應乎矩，無例可比矣。必以法御之，使成句股而止。八線比例之術，皆句股法也。

嘗謂儒者治經，宜自爾雅始，世所傳郭注已刪節不全，邢疏又多疏漏，如

- 釋言「桄，充也」，六經無桄字，鄭注樂記、孔子閒居皆訓橫為充，橫、桄古通用，書「光被四表」，漢書引為「橫被四表」，今孔傳猶訓光為充，文譌而義不殊也。
- 釋言「庥，廕也」，即詩「不可休思」之休。
- 釋木「桑柳醜條」，即詩「蠶月條桑」之條。
- 莊子云「已而為知者、已而不知其然」，當從釋詁解已為此。

其考證通悟多如此。

水經注譌舛多矣，王伯厚引經文四事，其三事皆注之溷於經者，則經注之淆，南宋時已然，君獨尋其義例，區而別之，云：

- 經文每一水云「某水出某郡縣」，此下不更舉水名，注則兼及所納群川，故須重舉，
- 經云「過某縣」者，統一縣而言，注則詳言所逕委曲，故有一縣而再三見者，
- 經據當時縣治，善長作注時，縣邑流移，是以多稱「故城」，經無言故城者也，
- 經例云「過」，注例云「逕」，

以是推之，經注之淆者可正也。閻百詩、顧景范、胡胐明雖善讀古書，猶未悟斯失，至君始釐正之，今武英殿所刊，即用其校本，海內始復見此書之真面目焉。

嘗論學云：

> 經之至者，道也，所以明道者，辭也，所以成辭者，字也，必由字以通其辭，由辭以通其道，乃可得之。

又云治經之難，雖一事，必綜其全而覈之：

- 誦堯典至「乃命羲和」，不知日月星辰之所以運行，則掩卷不能卒業。
- 誦周南、召南，自關雎而往，不知古音，徒強以協韻，則已齟齬失讀。
- 誦古禮，先士冠禮，不知古者宮室衣服等制，已迷於其方，莫辨其用。
- 不知古今地方沿革，則禹貢職方山鎮川澤、春秋列國疆域會盟攻戰之地失其處所。
- 不知古今推步之長，則如夏書之「辰不集於房」，魯太史引以為正陽之月孟夏，東晉古文尚書繫之季秋，小雅「十月之交」，鄭康成以為周正十月，劉原父以為夏正十月，春秋傳兩記「日南至」，歷代史志載步算家上考，曲合其一而卒違其一，儒者何以識古今之真偽、辨箋解之得失、決魯曆至朔之當否？
- 不知少廣旁要，則考工之器不能因文而推其制。
- 不知鳥獸蟲魚草木之名號狀類，則比興之意乖。
- 六書之學，訓詁音聲未始相離，聲與音又經緯衡從宜辨，魏有孫叔然創立翻語，厥後考經論韻悉用之，晉人以譯西域釋氏之言，釋氏之徒群習其法，因竊為己有，謂來自西域，儒者數典，不能記憶也。
- 管呂言五聲十二律，宮位乎中，黃鍾之宮四寸五分為起律之本，學者蔽於鍾律失傳之後，不追溯未失傳之先，宜乎其說之多鑿也。

又訓學者二，曰私、曰蔽，私生於欲之失，而蔽生於知之失。異氏尚無欲，君子尚無蔽，異氏之學主靜以為至，君子強恕以去私，而問學以去蔽，主以忠信而止於明善。凡生於其心，必發於其事，私者逞己以縱欲無良而憯不畏明。無私矣，尚不能無蔽，蔽者不求諸事情，以其意見信為義理，公而不能明，廉潔而流於刻。記曰「夫民有血氣心知之性，而無喜怒哀樂之常，應感起物而動，然後心術形焉」，凡有血氣心知，於是乎有欲，性之徵於欲，聲色臭味而愛畏分，既有欲矣，於是乎有情，性之徵於情，喜怒哀樂而慘舒分，既有欲有情矣，於是乎有巧與智，性之徵於巧智，美惡是非而好惡分。生養之道，存乎欲者也，感通之道，存乎情者也，二者自然之符，天下之事舉矣。盡美惡之極致，存乎巧者也，宰御之方由斯而出，盡是非之極致，存乎智者也，聖賢之德由斯而備，二者亦自然之符，精之以底於必然，天下之能舉矣。君子之治天下也，使人各得其情，各遂其欲，勿悖於道義，君子之自治也，情與欲使一於道義。夫遏欲之害，甚於防川，絕情去智，充塞仁義。人之飲食也，養其血氣，而其問學也，養其心知，是以貴乎自得，血氣得其養，雖弱必強，心知得其養，雖愚必明，是以貴乎擴充。君子獨居思仁，公言言義，動止應禮，竭所能之謂忠，履所明之謂信，平所施之謂恕，馴而致之，仁且智，不私不蔽者也。君子之未應事也，敬而不肆，以虞其疏，事至而動，正而無邪，以虞其偽，必敬必正，而要於致中和，以虞其偏其謬。戒疏在乎戒懼，去偽在乎慎獨，致中和在乎達禮、精義、至仁、盡倫，天下之人同然而歸之善，可謂至善矣！夫以理為學，以道為統，以心為宗，探之茫茫，索之冥冥，不若反求諸六經。此原善之書所以作也。

其所撰述，有

- 毛鄭詩考正四卷，
- 考工記圖二卷，
- 孟子字義疏證三卷，
- 方言疏證十三卷，
- 原善三卷，
- 原象一卷，
- 句股割圜記三卷，
- 策算一卷，
- 聲韻考四卷，
- 聲類表十卷，
- 儀禮正誤一卷，
- 爾雅文字考十卷，
- 屈原賦注四卷，
- 九章補圖一卷，
- 古曆考二卷，
- 曆問二卷，
- 水地記一卷，
- 戴氏水經注四十卷，
- 直隸河渠書六十四卷，
- 文集十卷，

皆曲阜孔戶部繼涵為刊行之。君沒後十餘年，高廟校刊石經，一日，命小璫持君所校水經注問南書房諸臣曰「戴震尚在否」，對曰「已死」，上歎惜久之，時人皆謂君若不死，必充纂修官。嗟乎！君以庶吉士得邀特達之知，亦可謂稽古之榮矣。

### 程瑤田·汪龍 {#1}

同時學者，郡人鄭牧、方矩、程瑤田、汪龍。鄭、方二人事蹟不得其詳。瑤田，字易田，又字易疇，歙人。乾隆庚辰舉人，太倉州校官，著有通藝錄行於世。汪龍，字蟄泉。乾隆丙午舉人，著有毛詩申成、毛詩異義，皆未刊行。

### 王念孫·王引之·段玉裁 {#2}

親受業者，高郵王念孫，字懷祖。乾隆乙未進士，授庶吉士，散館，改主事，官至直隸永定河道。精於訓詁，著有廣雅疏證十卷。子引之，字伯申。嘉慶己未姚文田榜以第三人及第，今官翰林院侍講學士，能世其學。

段大令玉裁，字若膺，一字懋堂，金壇人。乾隆庚辰舉人，官四川巫山縣知縣。講求古義，深於小學，著書滿家，刊行者惟詩經小學錄四卷、說文解字注三十二卷。

[盧學士文弨](../06-1/)、[紀相國昀](../06-2/)、[邵學士晉涵](../06-3/)、[任侍御大椿](../06-4/)、[洪舍人榜](../06-5/)、[汪孝廉元亮](../06-6/)皆同志之友而問學焉。[孔檢討廣森](../06-7/)則姻婭而執弟子之禮者也。

懋堂大令之壻曰龔麗正，號闇齋，仁和人。以懋堂為師，能傳其學，著有國語韋昭注疏。嘉慶丙辰進士，今官禮部祠祭司郎中。