---
title: "金榜"
subtitle: ""
date: 2024-02-07T09:29:18+08:00
lastmod: 2024-02-22
draft: false
brewing: false
weight: 502
---


金榜，字輔之，一字蘂中，又字檠齋，歙縣人，江慎修之高弟子。少有過人之資，與休寧戴編修震相親善，承師友之訓，所以學有根柢，言無枝葉也。乾隆乙酉，召試舉人，授內閣中書，在軍機處行走。乾隆壬辰，以第一人及第，授修撰。散館後，即乞假歸，徜徉林下，著書自娛。專治三禮，以高密為宗，不敢雜以後人之說，可謂謹守繩墨之儒矣。

戴君東原以司馬法賦出車徒二法難通，乃舉小司徒正卒、羨卒以釋之曰：

> 夏官諸司馬職亡，周人軍賦莫可考見，其制有正卒以起軍旅，有羨卒以作田役，比追胥。小司徒職

>> 均土地以稽其人民而周知其數，上地家七人，可任也者家三人，中地家六人，可任也者二家五人，下地家五人，可任也者家二人，凡起徒役，無過家一人，以其餘為羨，惟田與追胥竭作。

> 又云

>> 凡國之大事，致民，大故，致餘子。

> 此正、羨二卒以司馬法計之，率十人而賦其一，其大法也。司馬法一云：

>> 六尺為步，步百為畝，畝百為夫，夫三為屋，屋三為井，井十為通，通為匹馬、三十家、士一人、徒二人。通十為成，成百井、三百家、革車一乘、士十人、徒二十人。十成為終，終千井、三千家、革車十乘、士百人、徒二百人。十終為同，同方百里、萬井、三萬家、革車百乘、士千人、徒二千人。

> 蓋家計可任者一人，一成三百家，可任者三百人，而革車一乘，士徒凡三十人，是為十而賦一，所謂「凡起徒役，無過家一人」者也。一云：

>> 九夫為井，四井為邑，四邑為邱，邱十六井，有戎馬一匹、牛三頭，是曰匹馬邱牛。四邱為甸，甸六十四井，出長轂一乘、馬四匹、牛十二頭、甲士三人、步卒七十二人，戈楯具備，謂之乘馬。

> 甸六十四井，通上中下地率之，定受田二百八十八家，計可任者二家五人，凡七百二十人，出長轂一乘、步卒七十二人，亦十而賦一，「甲士三人」者其軍吏，所謂「惟田與追胥竭作」者也。前法家可任者一人，十賦一為正卒，後法可任者二家五人，十賦一為通正、羨之卒。小司徒職「凡起徒役，無過家一人」。不言「可任」者，蒙上「可任也者家三人、二家五人、家二人」省文，非謂家作一人為徒役。其云「田與追胥竭作」，亦非竭作此家三人二人為羨卒也。自「均土地」至「田與追胥竭作」為小司徒稽民數而辨其可任者之事，下云「大事致民，大故致餘子」為小司徒臨事徵調之事。族師職曰：

>> 五家為比，十家為聯，五人為伍，十人為聯，四閭為族，八閭為聯，使之相保，相受相共，以役國事。

> 士師職曰：

>> 掌鄉合州黨族閭比之聯，與其民人之什伍，使之相安相受，以比追胥之事。

> 明聯其什伍，十賦一為卒，爰使其居者相與共其馬牛、車輦、兵器諸用物，是為周人以地與民制賦之成法。孫武言「興師十萬，不得操事者七十萬家」，彼以八家賦出一卒，七家相與共其用，故云「不得操事」，是猶略具周人任民遺意。管子治齊，作內政，寄軍令，卒伍定乎里，軍政成乎郊。其制士鄉十五，始家出一人為卒，班孟堅所謂「隨時苟合，以求欲速之功，故不能充王制」者也。詩頌魯僖曰「公車千乘，公徒三萬」，與司馬法「革車一乘，士十人，徒二十人」數合。春秋成元年「作邱甲」，說者謂「此甸所賦，使邱出之」，邱十六井，通上中下地二而當一，為七十二家，亦家出一人為卒。至戰國時，蘇秦謂「臨淄之中七萬戶，下戶三男子，臨淄之卒固已二十一萬」，始盡役其家之正、羨為卒，而禍變亟矣。儒者於周官軍賦，往往雜引管子釋之，而於司馬法與周官更相表裏，轉茫然莫辨，甚矣其惑也！

> 小司徒職曰：

>> 乃經土地而井牧其田野，九夫為井，四井為邑，四邑為邱，四邱為甸，四甸為縣，四縣為都，以任地事而令貢賦，凡稅斂之事。

> 此經主於任地令賦，邱、甸、縣、都者，出賦之定數也。古者一成百井，定出賦六十四井，謂之甸，甸之言乘也，謂出兵車一乘，賦法蓋權輿於此。刑法志曰：

>> 一同百里，提封萬井，除山川、沈斥、城池、邑居、園囿、術路三千六百井，定出賦六千四百井，戎馬四百匹，兵車百乘。一封三百一十六里，提封十萬井，定出賦六萬四千井，戎馬四千匹，兵車千乘。天子畿方千里，提封百萬井，定出賦六十四萬井，戎馬四萬匹，兵車萬乘。

> 今即一同之內出賦六千四百井計之，凡為甸者百，為縣者二十有五，為都者六有奇。賦法備於一甸，小司徒經土地，必計及一都之田，而後上中下地通率二而當一，井牧之法如此。鄭君釋其制為造都鄙，更為治洫、治澮之說。榜謂大司徒之職：

>> 凡造都鄙，制其地域而溝封之。以其室數制之，不易之地家百畮，一易之地家二百畮，再易之地家三百畮。

> 周官造都鄙之法具於是。至於匠人「為溝洫」，司險「設國之五溝五塗」，皆掌其事於官。其用民力也，則均人均其力徵，豐年公旬用三日，中年公旬用二日，無年公旬用一日，謂緣邊一里治洫，十里治澮，非古制也。如鄭君說，一同百里僅四千九十六井出田稅，又與司馬法邱乘之制不合。小司徒有「九夫為井」之法，遂人有「十夫有溝」之法，地之險夷異形，廣狹異數，因地勢而制其宜，凡不可井者，濟以遂人法，而地無曠土。孟子「請野九一而助，國中什一使自賦」，國中城郭宮室差多，塗巷又廣，於遂人法為宜。是小司徒實與遂人聯事通職，不以鄉遂都鄙異制，審矣。

周禮泉府「以國服為之息」，元明諸人以為乃新莽之制，劉歆取以羼入周官，宋王安石竊其說為青苗法，乃周禮之遺害也。辨之曰：

> 泉府「凡民之貸者，與其有司辨而授之，以國服為之息」，注云：

>> 有司，其所屬吏也，與之別其貸民之物，定其賈以與之。鄭司農云「貸者，謂從官借本賈也，故有息，使民弗利，以其所賈之國所出為息也，假令其國出絲絮，則以絲絮償，其國出絺葛，則以絺葛償」。玄謂「以國服為之息」，以其於國服事之稅為息也，於國事受園廛之田而貸萬泉者，則期出息五百，王莽時，民貸以治產業者，但計贏所得受息，無過歲什一。

> 榜謂「凡民之貸」者，謂從官借本賈，先鄭說是也，「以國服為之息」，以其於國服事之稅為息，後鄭說是也。泉府，市官之屬，以受市之徵布為職，以其市之徵布貸於賈人以賈，與上經以徵布斂市之滯貨同義，二者皆恤商阜貨，泉府之職也。其言「凡民之貸者」，對下「有司」言之謂之民，泉府不得與國人為貸。周官旅師職云「掌聚野之耡粟、屋粟、閒粟，凡用粟，春頒而秋斂之」，此貸於國人者不令出息，為其無所取贏也，賈人貸官財以權子母之利，則有息。農民受田，計所收者納稅，賈人貸泉，計所得者出息，其息或以泉布，或以貨物，輕重皆視田稅為差，是謂「以國服為之息」。

> 朝士「凡民同貨財者，令以國法行之」，後鄭釋「國法」為國服之法，然則「同貨財」者，為貸本以賈者與？經言「凡國事之財用取具焉」，指所受市之徵布，大府所云「關市之賦以待王之膳服」是也，外府職之。其「以國服為之息」者，謂之餘財，下經「歲終納其餘」是也，職幣職之，後儒以經文「以國服為之息」與下「凡國事之財用取具焉」文相聯屬，誤合為一事，至依託泉府以行其奸。爰據二鄭之言，贊而辨之如此。

又論禘祭云：

> 天祭莫大於圜丘，地祭莫大於方澤，與宗廟禘其祖之所自出，三者皆禘，見於鄭君釋周官經大司樂。後儒習知宗廟有禘，疑禘非祭天地之名，惟鄭君識古，能述其義。周語「禘郊之事，則有全烝」，魯語「天子日入監九御，使潔奉禘郊之粢盛」，楚語「禘郊不過繭栗，烝嘗不過把握」，又曰「天子禘郊之事，必自射其牲，王后必自舂其粢，諸侯宗廟之事，必自射其牛、刲羊擊豕，夫人必自舂其盛」，又曰「天子親舂禘郊之盛，王后親繅其服」，其言禘郊，與宗廟烝嘗對文，明禘非宗廟之祭。王制「祭天地之牛角繭栗，宗廟之牛角握」，與國語「禘郊繭栗、烝嘗把握」之文合，表記「天子親耕粢盛秬鬯以事上帝」，與國語「天子親舂禘郊之盛」文合，天地之祭名禘，著於此矣。

> 周人歲有事於天者，冬至禘昊天，啟蟄郊上帝，及四時迎氣於四郊，兆祀五帝，凡七祀。大宗伯「以禋祀祀昊天上帝」，司服「祀昊天上帝，則服大裘而冕，祀五帝亦如之」，典瑞「四圭有邸，以祀天、旅上帝」，明昊天與上帝殊。掌次「大旅上帝則張氈案，設皇邸，祀五帝則張大次、小次，設重帟、重案」，明上帝與五帝殊。其冬至禘昊天，以嚳配，啟蟄郊上帝，以稷配，魯語是以言「周人禘嚳而郊稷」，四時迎氣祀五帝，則以太皡、炎帝、黃帝、少皡、顓頊配。

> 冬至禘昊天，國語謂之禘，戴記通謂之郊。郊特牲曰「郊之祭也，迎長日之至也，大報天而主日也」，又曰「郊之用辛也，周之始郊日以至」，祭義曰「郊之祭，大報天而主日，配以月」，禮家舊說「言日以周郊天之月而至，陽氣新用事，順之而用辛日」，此冬至圜丘之禘通得郊名也，對「啟蟄而郊」言之，故謂之始郊。大司樂職：

>> 凡樂，圜鍾為宮，黃鍾為角，太簇為徵，姑洗為羽，靁鼓靁鼗，孤竹之管，雲和之琴瑟，雲門之舞，冬日至，於地上之圜丘奏之，若樂六變，則天神皆降，可得而禮矣。

> 經言冬日至於圜丘奏之，是著啟蟄而郊無此降神之樂。鄭君釋天神、地示、人鬼三大祭為禘，引祭法「周人禘嚳而郊稷」，謂此祭天圜丘以嚳配之，又言人鬼則主后稷，既於圜丘之禘、宗廟之禘區別不疑。其釋喪服小記及大傳「王者禘其祖之所自出，以其祖配之」，又以禘為郊稷，與大司樂宗廟之中禮人鬼之文違異。

> 喪服小記曰「王者禘其祖之所自出，以其祖配之，而立四廟」。漢韋元成等四十四人奏議云「禮，王者始受命，諸侯始封之君，皆為大祖，以下五廟而遞毀，周之所以七廟者，以后稷始封，文王武王受命而王，是以三廟不毀，與親廟四而七」，然則周人祖文武，祖之所自出主稷也。稷為太祖廟，立文世室、武世室配之，皆世世不毀，又下禘其親廟四，所謂「以其祖配之，而立四廟」也。逸禮禘於太廟禮「毀廟之主，升，合食而立二尸」，又曰「獻昭尸如穆尸之禮」，又曰「毀廟之主，昭共一牢，穆共一牢，祝詞稱孝子孝孫」，此禘祭之見於逸經者。毀廟之主立二尸，是昭共一尸，穆共一尸，祝詞稱孝子，明各祭於其廟，故於禰廟稱孝子也。

> 春秋公羊傳「大事者何？大祫也。毀廟之主陳於太祖，未毀廟之主皆升，合食於太祖」，曾子問「七廟無虛主，虛主者，惟祫祭於祖」，而逸禮有七尸之文，禮器「周旅酬六尸」，鄭注云「后稷尸發爵不受旅」，此經傳之言祫禘者。周公制禮之時，文武之主尚在親廟，故禘遷主於太廟而立昭穆二尸，逸禮祫祭惟七尸，則祫之遷主無尸。天子立廟，得及其始祖之所自出，凡祭皆然，不惟禘也。禘祭禮盛事殷，故名大祭。春秋傳曰「魯有禘樂」，明堂位「季夏六月，以禘禮祀周公」，明其禮樂與時祭殊。禘祫俱及遷廟之主，諸侯則有祫無禘，故記曰「禮不王不禘」。天祭有禘名，以別於郊，宗廟之祭有禘名，以別於祫。禘郊禘祫，因其散見之文，可考如此。

論感生帝曰：

> 生民之詩具矣。詩曰「履帝武敏歆，攸介攸止，載震載夙，載生載育，時維后稷」，言后稷感神靈之氣而生也，曰「誕后稷之穡，有相之道」，曰「誕降嘉種，維秬維秠，維穈維芑」，言后稷為天所助，以成稼穡之功也，曰「載燔載烈，以興嗣歲」，曰「其香始升，上帝居歆」，言后稷肇祀以祈豐年，而上帝歆享之也。

> 或曰帝，或曰上帝，皆指天帝而言，若如傳釋帝為高辛氏之帝，則從於帝而見於天，因以生子，此亦何足稱異？下經寘之隘巷、寘之平林寒冰，不且大遠於事情乎？周人祈穀之郊，實本於后稷之肇祀，今由生民之詩繹之，鄭君謂郊祀為祀感生帝，說非無據，但月令「孟春乃擇元日，祈穀于上帝」，春秋傳「孟獻子曰『夫郊祀后稷，以祈農事也，是故啟蟄而郊，郊而後耕』」，夫曰祈穀、曰祈農事，而絕不及於祭感生者，蓋詩表先代之神靈，禮嚴百王之祀事，故不同也。

> 大傳「王者禘其祖之所自出，以其祖配之，諸侯及其太祖，大夫、士有大事，省於其君，干祫及其高祖」，是為尊者尊統上、卑者尊統下之義。喪服小記「王者禘其祖之所自出，以其祖配之，而立四廟」，則以后稷始封，文武受命稱王，與四親廟對言為七廟。二條皆謂宗廟之禘，與祭天無涉。且禘嚳郊稷，禮家或混禘於郊，未嘗混郊於禘，如鄭君說，則祈穀又蒙禘名矣，故鄭志答趙商云「悉信亦非，不信亦非」。斯言也，敢援以為治經之大法。

此其說之尤著者。其論三江，世儒多是之，獨王光祿西沚與藩不以為然。

年老得髀痛疾，臥牀蓆間，手定禮箋十卷。未幾，卒。