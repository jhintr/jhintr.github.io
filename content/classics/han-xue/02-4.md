---
title: "江艮庭先生"
subtitle: ""
date: 2024-02-04T09:03:11+08:00
lastmod: 2024-02-04T09:03:11+08:00
draft: false
brewing: false
weight: 204
---


先生諱聲，本字䲔濤，後改叔澐。其先世居休寧之梅田，後遷蘇州，又遷無錫，復歸吳下，遂為吳縣人。少與兄震滄孝廉同學，不事帖括。

讀尚書，怪古文與今文不類，又怪孔傳庸劣，且甚支離，安國所為不應若此。年三十五，師事同郡通儒惠松崖徵君，得讀所著古文尚書考及閻若璩古文疏證，乃知古文及孔傳皆晉時人偽作，於是集漢儒之說以注二十九篇，漢注不備，則旁考他書，精研古訓，成尚書集注音疏十二卷，附補誼九條、識偽字一條，尚書集注音疏前後述、外編一卷、尚書經師系表也，經文注疏，皆以古篆書之。疑偽古文者，始於宋之吳才老，朱子以後，吳草廬、郝京山、梅鷟皆不能得其要領，至本朝閻、惠兩徵君所著之書，乃能發其作偽之迹、剿竊之原，若刊正經文，疏明古注，則皆未之及也，先生出而集大成，豈非伏、孔、馬、鄭之功臣乎？

其辨泰誓曰：

> 泰誓，今文古文皆有之，漢儒皆誦習之，馬、鄭皆為之注。自東晉偽古文出，則有泰誓三篇，世無具巨眼人，遂翕然信奉，以為孔壁古文，因目此為今文，且反疑其偽，以故寖微而至於亡。觀其遺文，記火流穀至之事，且無諸傳記所引之語，故馬融雖為之注，不能無疑。今姑備錄馬說而辯之。

> 馬融書敘曰「泰誓後得，案其文，似若淺露」，又云「八百諸侯不召自來，不期同時，不謀同詞，及火復于上，至于王屋，流為雕，五至，以穀俱來，舉火神怪，得毋在子所不語中乎！又春秋引泰誓曰『民之所欲，天必從之』，國語引泰誓曰『朕夢協朕卜，襲於休祥，戎商必克』，孟子引泰誓曰『我武惟揚，侵于之疆，則取于殘，殺伐用張，于湯有光』，孫卿引泰誓曰『獨夫紂』，禮記引泰誓曰『予克紂，非予武，惟朕文考無罪，紂克予，非朕文考有罪，惟予小子無良』，今之泰誓皆無此語，吾見書傳多矣，所引泰誓而不在泰誓者甚多，弗復悉記，略舉五事以明之，亦可知矣」，馬此說具正義。

> 辨之曰：案融之意，以泰誓非伏生所傳，故疑之爾。融獨不見伏生之尚書大傳乎？泰誓「維四月，太子發上祭于畢」云云，大傳既引其文矣，其所以不傳者，蓋生年老，容有遺忘，自所得二十八篇之外，不能記憶其全故爾。大傳引九共曰「予辨下土，使民平平，使民無敖」，引帝告曰「施章乃服明上下」，能錄其片語而不傳其全文，是其不能記憶之明驗也，然則泰誓雖不出於伏生，不得謂非秦火已前伏生所藏之舊文矣。

> 且漢書藝文志云「尚書古文經四十六卷，為五十七篇」，計伏生書二十八篇，三分盤庚，則為三十，加孔氏多出之二十四篇，才五十四，加泰誓三篇，適五十七，無泰誓則不符其數。又李顒集注尚書，於此泰誓輒引孔安國曰，則孔氏古文亦有此篇，安國且作傳矣，而兩漢諸儒備見今文古文者，未嘗疑泰誓有今古文之異，然則今文泰誓同乎古文，又可知矣。

> 融獨以其後得而疑之，則五十四篇惡在其可信邪？若其所稱「八百諸侯不期而會」，則婁敬說高帝嘗言之矣，司馬子長亦錄其文於本紀矣，不既信而有徵乎？又若「火流為雕、以穀俱來」，斯乃符命之應，猶龜書、馬圖之屬也，孔子繫易曰「河出圖、洛出書，聖人則之」，論語記孔子之言曰「鳳鳥不至、河不出圖，吾已矣夫」，然則符瑞之徵，聖人且覬幸遇之，而乃以火流穀至為神怪，謂為子所不語，豈通論乎？且思文之詩不云乎，「貽我來牟，帝命率育」，即此以穀俱來之謂，融亦將斥詩為誕乎？不然，詩則信之，書則疑之，進退皆無據矣。

> 融又以書傳所引泰誓甚多，而疑此泰誓皆無有。又案，湯誓篇傳自伏生，既又出諸孔壁，今文古文若合符節，而「予小子履敢用玄牡」云云，載於墨子兼愛篇，而湯誓未有其文，故孔安國注論語堯曰篇，不敢質言湯誓之文，而云「墨子引湯誓，其詞若此」。又墨子尚賢篇引湯誓曰「聿求元聖，與之戮力同心，以治天下」，而湯誓中亦無之。然而謂湯誓有逸文可也，謂湯誓為偽書則不可。以此相況，泰誓亦猶是耳，夫復奚疑哉？不獨此也，大傳引盤庚曰「若德明哉，湯任父言，卑應言」，引無逸曰「厥兆天子爵」，今盤庚、無逸具在，而皆無是言，經與傳具出於伏生，不應傳錄其文，經反遺其語，然則伏生既傳之後，歐陽、夏侯遞有師承，猶不能無闕逸，況泰誓經灰燼之餘，百年而出，反怪其有遺逸邪？且夫傳記諸書，夫人而見之矣，苟欲偽造，必不敢張空弮以自吐其胸臆，並不敢出神奇以駭人之觀聽，將摭拾典籍以供補綴，依據誼理以為干城，以求售其欺於後世，如彼偽孔氏之所為矣，安肯故留此閒隙以滋後人之議哉？蓋惟當時實有其事，史官據事直書而無所顧忌，故有火流穀至之文，逮其後遺文殘闕，傳之者僅守殘編而不敢補緝，故無諸傳記所引之語，斯何足怪乎？季長之說，吾不謂然，故為此辨。

此又閻、惠二君所未及也。

先生精於小學，以許叔重說文解字為宗，說文所無之字，必求假借之字以代之。生平不作楷書，即與人往來筆札，皆作古篆，見者訝以為天書符籙，俗儒往往非笑之，而先生不顧也。嘗著六書說一首，自書勒石。其說轉注，以五百四十部為建類一首，以凡某之屬皆从某為同意相受，實前人所未發。又恆星說一卷，文不錄。喜為北宋人小詞，亦以篆書書之。

先生性耿介，不慕榮利，交游如王光祿鳴盛、王侍郎蘭泉先生、畢制軍沅，皆重其品藻，而先生未嘗以私事干之，所以當事益重其人。嘉慶元年，詔開孝廉方正科，江蘇巡撫費公淳首舉先生，賜六品頂帶。卒年七十有九。晚年因性不諧俗，動與時違，取周易艮背之義，自號艮庭，學者稱為艮庭先生云。

藩少從古農先生學，先生沒後，藩汎濫諸子百家，如涉大海，茫無涯涘，先生教之讀七經、三史及許氏說文，乃從先生受惠氏易，讀書有疑義，質之先生，指畫口授，每至漏四下猶講論不已，可謂誨人不倦者矣。

子鏐，字貢庭，名諸生。孫沅，字鐵君，優貢生。世傳其學。

### 顧廣圻·徐頲 {#1}

弟子數十人，元和顧廣圻、長洲徐頲最知名。廣圻，字千里，號㵎薲。邑諸生，天資過人，無書不讀，經史小學、天文曆算輿地之學靡不貫通，又能為詩古文詞駢體文字，當今海內學者莫之或先也。頲，字述卿。嘉慶甲子舉人，乙丑以第二人及第，今官翰林院編修。

先生老友中往來親密者，[錢宮詹大昕](../03-2/)、[褚部郎寅亮](../02-5/)。宮詹別有傳。