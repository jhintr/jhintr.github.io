---
title: "洪榜"
subtitle: ""
date: 2024-02-07T09:29:43+08:00
lastmod: 2024-02-07T09:29:43+08:00
draft: false
brewing: true
weight: 605
---


洪榜，字汝登，一字初堂，歙縣人也。年十五，補邑庠生。乾隆乙酉選拔，與兄樸同應召試，梁文定公國治時為安徽學使，評其賦曰：「詞霏玉屑，則弟勝於兄，文抱風雲，則伯優於仲。」樸授中書而榜未獲雋，然以文章見知於文定，乃從游至晉，旋中乾隆戊子科舉人。丙申，應天津召試第一，授中書舍人。卒年三十有五。

榜少與同郡戴君東原、金君輔之交，粹於經學。著有明象，未成書，終於益卦，因鄭康成易贊作述贊二卷，其解周易，訓詁本兩漢，行文如先秦。又明聲均，撰四聲均和表五卷、示兒切語一卷，江氏永切字六百十有六，是書增補百三十九字，又以字母見、溪等字注於廣韻之目，每字之上，以定喉吻舌齒脣五音，蓋其書宗江、戴二家之說而加詳焉。

平生著述甚多，皆未卒業，有周易古義錄、書經釋典、詩經古義錄、詩經釋典、儀禮十七篇書後、春秋公羊傳例、論語古義錄、初堂讀書記、初堂隨筆、許氏經義諸書。留心奇遁之術，以其述犯造物忌，病中舉所著畀之火，唯新安大好紀麗久已刊行。為人律身以正，待人以誠，以孝友著於鄉里。

生平學問之道服膺戴氏，戴氏所作孟子字義疏證，當時讀者不能通其義，惟榜以為功不在禹下，撰東原氏行狀，載與彭進士尺木書，笥河師見之，曰：「可不必載，戴氏可傳者不在此。」榜乃上書辨論，今行狀不載此書，乃東原子中立刪之，非其意也，藩是時在吳下，見其書，歎曰：「洪君可謂衛道之儒矣！」今錄其文於左。

文曰：

> 洪榜頓首笥河先生閣下：前者具狀戴先生行實，俾其遺孤中立稽首閣下之門，求志其墓石，頃承面諭，以狀中所載答彭進士書可不必載，性與天道不可得聞，何圖更於程朱之外復有論說乎？戴氏所可傳者不在此。榜聞命唯唯，惕於尊重，不敢有辭，退念閣下今為學者宗，非漫云爾者，其指大略有三：其一謂程朱大賢，立身制行卓絕，其所立說，不得復有異同，疑於緣隙奮筆加以釀嘲，奪彼與此，其一謂經生貴有家法，漢學自漢，宋學自宋，今既詳度數，精訓故，乃不可復涉及性命之旨，反述所短，以揜所長，其一或謂儒生可勉而為，聖賢不可學而至，以彼矻矻稽古守殘，謂是淵淵聞道知德，曾無溢美，必有過辭。

> 蓋閣下之旨出是三者，仰見閣下論學之嚴、制辭之慎，然恐閣下尚未盡察戴氏所以論述之心，與榜所以表章戴氏之意，使榜且得罪，不可以終無辭。夫戴氏與彭進士書，非難程朱也，正陸王之失耳，非正陸王也，闢老釋之邪說耳，非闢老釋也，闢夫後之學者實為老釋而陽為儒書，援周孔之言入老釋之教，以老釋之似亂周孔之真，而皆附於程朱之學。

> 閣下謂程朱大賢，立身制行卓絕。豈獨程朱大賢、立身制行卓絕，陸王亦大賢、立身制行卓絕，即老釋亦大賢、立身制行卓絕也，唯其如是，使後儒小生閉口不敢道，寧疑周孔，不敢疑程朱，而其才智少過人者，則又附援程朱以入老釋，彼老釋者，幸漢唐之儒抵而排之矣，今論者乃謂先儒所抵排者，特老釋之粗，而其精者，雖周孔之微旨不是過也，誠使老釋之精者雖周孔不是過，則何以生於其心、發於其事、繆戾如彼哉？況周孔之書具在，苟得其解，皆不可以強通，使程朱而聞後學者之言如此，知必急急然正之也，然則戴氏之書，非故為異同，非緣隙釀嘲，非欲奪彼與此，昭昭甚明矣。

> 至謂治經之士宜有家法，非為宋學，即為漢學，心性之說，賈、馬、服、鄭所不詳，今為賈、馬、服、鄭之學者亦不得詳。夫言性言心，亦不自宋以後興也，周末諸子及秦漢閒著書立說者多及之，其辭雖殊，其意究無大異，凡以勸學立教而已，惟老聃、莊周之書乃有沖虛之說、真宰之名，不寄於事，不由於學，謂之返其性情而復其初。魏晉之閒，此學盛興，而諸佛書流入中土，亦適於此時為盛，其書本淺妄無足道，譯者雜以老莊之旨，緣飾其說，大暢玄風，唐傅奕曾言其事矣。然而未敢以入儒書也，至乎昌黎韓氏力闢佛老，作為原道等書，使學者昭然知二氏之非，而其時佛氏之說入人既深，則又有柳子厚之徒謂「韓氏所罪者其迹也，忿其外而遺其中，譬之知石而不知韞玉，彼其不可斥者，往往與易、論語合，不與孔子異道也」，此說一出，後之學者往往執是說以求之易、論語，而所謂易、論語者，則又專用魏王氏之注與何氏之集解，其人本深於老釋，其說亦雜於二家，此則宜其有合也。歷唐之末，逮宋之初，此論紛紜，固結而不可解，於是讀易、論語書者，或往往先從事於二氏，因即以其有得於二氏之精者以說易、論語之書，是以眉山蘇氏作六一居士集序曰「新學以佛老之似亂周孔之真，識者憂之」也。宋熙寧以後，此弊日深，至於姚江王氏之學行，則直以佛書釋論孟矣。彼賈、馬、服、鄭當時蓋無是弊，而今學者束髮受書，言理言道，言心言性，所謂理道心性之云，則皆六經、孔孟之辭，而其所以為理道心性之說者，往往雜乎老釋之旨，使其說之果是，則將從而發明之矣，如其說之果非，則治經者固不可以默而已也，如使賈、馬、服、鄭生於是時，則亦不可以默而已也。

> 前之二說，閣下苟詳察之，亦知戴氏之非私於其學，而榜之非私於戴氏矣。至於聞道之名不可輕以許人，猶聖賢之不可學而至，如閣下以此為慮，此其猶存乎後儒之見也。孟子謂「聖人人倫之至」，首陽之義，孔子稱曰「古之賢人」，夫聖賢不可至，蓋在是矣。雖然，安可以自棄乎哉！若夫高談深遠者謂之知道，不言而躬行者謂之未聞道，及夫治經訓者謂之儒林，明性道者謂之道學，此固戴氏所不道，而榜所望於閣下表揚之者，亦不在是也。夫戴氏論性道，莫備於其論孟子之書，而所以名其書者，曰孟子字義疏證焉耳，然則非言性命之旨也，訓故而已矣，度數而已矣，要之，戴氏之學，其有功於六經、孔孟之言甚大，使後之學者無馳心於高妙，而明察於人倫庶物之閒，必自戴氏始也。惟閣下裁察焉。

榜弟梧，字桐生，乾隆庚子召試中書，庚戌成進士，授庶吉士，散館，授編修，官至沂州府知府。博古通今，兼工詞翰。

榜同邑有汪萊者，字孝嬰，藩之密友也，優貢生，大學士祿康薦修國史天文志，議敘，以教官用，選石埭縣訓導。深於經學，十三經注疏皆背能誦如流水，而又能心通其義，人有以疑義問者，觸類旁通，略無窒礙。尤善曆算，通中西之術，著有衡齋算學，刊行於世。與元和李尚之銳論開方題解及秦九韶立天元一法，不合，遂如寇仇，終身不相見，噫，過矣！然今之學者，大江以南惟顧君千里與孝嬰二人而已，烏可多得哉！

孝嬰之友有歙人羅子信者，名永符，丁卯舉於鄉，辛未成進士，選庶吉士。善讀書，通經達史，工詩古文，亦瓌奇之士也。

洪瑩，字賓華，甲子舉人，己巳恩科第一人及第，授修撰。淹通經史，五經皆有撰述，亦歙人也。