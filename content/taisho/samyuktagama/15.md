---
title: 學相應第十五
date: 2021-11-08T14:50:32+08:00
lastmod: 2021-11-13
draft: false
brewing: false
weight: 15
---

<ul class="list-inline">
  <li class="list-inline-item">大正藏編號</li>
  <li class="list-inline-item">816～832</li>
</ul>

---

#### 816

如是我聞。一時佛住舍衛國祇樹給孤獨園。爾時世尊告諸比丘：「有三學，何等為三？謂增上戒學，增上意學，謂增上慧學。」

爾時世尊即說偈言：

> 三學具足者，是比丘正行，增上戒心慧，三法勤精進，勇猛堅固城，常守護諸根。

> 如晝如其夜，如夜亦如晝，如前如其後，如後亦如前，如上如其下，如下亦如上。

> 無量諸三昧，映一切諸方，是說為覺跡，第一清涼集。

> 捨離無明諍，其心善解脫，我為世間覺，明行悉具足。

> 正念不忘住，其心得解脫，身壞而命終，如燈盡火滅。

佛說此經已，諸比丘聞佛所說，歡喜奉行。

#### 817

如是我聞。一時佛住舍衛國祇樹給孤獨園。爾時世尊告諸比丘：「亦復有三學，何等為三？謂增上戒學、增上意學、增上慧學。何等為增上戒學？若比丘住於戒波羅提木叉律儀，威儀行處具足，見微細罪則生怖畏，受持學戒。何等為增上意學？若比丘離欲、惡不善法，乃至第四禪具足住。何等為增上慧學？是比丘此苦聖諦如實知，集滅道聖諦如實知，是名增上慧學。」

爾時世尊即說偈，如上所說。

佛說此經已，諸比丘聞佛所說，歡喜奉行。

#### 818

如是我聞。一時佛住舍衛國祇樹給孤獨園。爾時世尊告諸比丘：「有比丘增上戒學，非增上意、增上慧學，有增上戒、增上意學，非增上慧學，聖弟子增上慧方便隨順成就住者，增上戒、增上意修習滿足，如是聖弟子增上慧方便隨順成就住者，無上慧壽而活。」佛說此經已，諸比丘聞佛所說，歡喜奉行。

#### 819

如是我聞。一時佛住舍衛國祇樹給孤獨園。爾時世尊告諸比丘：「過二百五十戒，隨次半月來說波羅提木叉修多羅，令彼自求學者而學，說三學能攝諸戒，何等為三？謂增上戒學、增上意學、增上慧學。」佛說此經已，諸比丘聞佛所說，歡喜奉行。

#### 820

如是我聞。一時佛住舍衛國祇樹給孤獨園。爾時世尊告諸比丘，如上說，差別者：

> 何等為增上戒學？謂比丘重於戒，戒增上，不重於定，定不增上，不重於慧，慧不增上，於彼彼分細微戒犯則隨悔，所以者何？我不說彼不堪能，若彼戒隨順梵行、饒益梵行、久住梵行，如是比丘戒堅固，戒師常住，戒常隨順生，受持而學，如是知、如是見，斷三結，謂身見、戒取、疑，斷此三結，得須陀洹，不墮惡趣法，決定正趣三菩提，七有天人往生，究竟苦邊，是名學增上戒。

> 何等為增上意學？是比丘重於戒，戒增上，重於定，定增上，不重於慧，慧不增上，於彼彼分細微戒乃至受持學戒，如是知、如是見，斷於五下分結，謂身見、戒取、疑、貪欲、瞋恚，斷此五下分結，受生般涅槃阿那含，不還此世，是名增上意學。

> 何等為增上慧學？是比丘重於戒，戒增上，重於定，定增上，重於慧，慧增上，彼如是知、如是見，欲有漏心解脫，有有漏心解脫，無明有漏心解脫，解脫知見：我生已盡，梵行已立，所作已作，自知不受後有，是名增上慧學。

佛說此經已，諸比丘聞佛所說，歡喜奉行。

#### 821

如是我聞。一時佛住舍衛國祇樹給孤獨園。爾時世尊告諸比丘：「過二百五十戒，隨次半月來說波羅提木叉修多羅，若彼善男子自隨意所欲而學者，我為說三學，若學此三學則攝受一切學戒，何等為三？謂增上戒學、增上意學、增上慧學。

「何等為增上戒學？是比丘重於戒，戒增上，不重於定，定不增上，不重於慧，慧不增上，於彼彼分細微戒，乃至受持學戒，如是知、如是見，斷三結，謂身見、戒取、疑，貪恚癡薄，成一種子道，彼地未等覺者，名斯陀含，彼地未等覺者，名家家，彼地未等覺者，名七有，彼地未等覺者，名隨法行，彼地未等覺者，名隨信行，是名增上戒學。

「何等為增上意學？是名比丘重於戒，戒增上，重於定，定增上，不重於慧，慧不增上，於彼彼分細微戒學，乃至受持學戒，如是知、如是見，斷五下分結，謂身見、戒取、疑、貪欲、瞋恚，斷此五下分能得中般涅槃，彼地未等覺者得生般涅槃，彼地未等覺者得無行般涅槃，彼地未等覺者得有行般涅槃，彼地未等覺者得上流般涅槃，是名增上意學。

「何等為增上慧學？是比丘重於戒，戒增上，重於定，定增上，重於慧，慧增上，如是知、如是見，欲有漏心解脫，有有漏心解脫，無明有漏心解脫，解脫知見：我生已盡，梵行已立，所作已作，自知不受後有，是名增上慧學。」

佛說此經已，諸比丘聞佛所說，歡喜奉行。

#### 822

如是我聞。一時佛住舍衛國祇樹給孤獨園。爾時世尊告諸比丘：「若比丘具足戒住者，善攝持波羅提木叉，具足威儀行處，見細微罪能生怖畏，比丘具足戒住，善攝持波羅提木叉，具足威儀行處，見細微罪能生怖畏，等受學戒，令三學修習滿足，何等為三？增上戒學、增上意學、增上慧學。

「何等為增上戒學？是比丘戒為滿足，少定少慧，於彼彼分細微戒乃至受持戒學，彼如是知、如是見，斷三結，謂身見、戒取、疑，斷此三結，得須陀洹，不墮惡趣，決定正趣三菩提，七有天人往生，究竟苦邊。

「何等為增上意學？是比丘定滿足，三昧滿足，少於慧，彼彼分細微戒犯則隨悔，乃至受持學戒，如是知、如是見，斷五下分結，謂身見、戒取、疑、貪欲、瞋恚，斷此五下分結，得生般涅槃阿那含，不復還生此世，是名增上意學。

「何等為增上慧學？是比丘學戒滿足，定滿足，慧滿足，如是知、如是見，欲有漏心解脫，有有漏心解脫，無明有漏心解脫，解脫知見：我生已盡，梵行已立，所作已作，自知不受後有，是名增上慧學。」

佛說此經已，諸比丘聞佛所說，歡喜奉行。

#### 823

如是我聞。一時佛住舍衛國祇樹給孤獨園。爾時世尊告諸比丘：「若比丘具足戒住，善攝波羅提木叉，具足威儀行處，見微細罪能生怖畏，受持學戒住，滿足三學，何等為三？謂增上戒、增上意、增上慧。

「何等為增上戒？是比丘戒滿足，少定少慧，於彼彼分細微戒，乃至受持學戒，如是知、如是見，斷三結，貪恚癡薄，得一種子道，若彼地未等覺者，得斯陀含，彼地未等覺者，名家家，彼地未等覺者，得須陀洹，彼地未等覺者，得隨法行，彼地未等覺者，得隨信行，是名增上戒學。

「何等為增上意學？是比丘戒滿足，定滿足，少於慧，於彼彼分細微戒，乃至受持學戒，如是知、如是見，斷五下分結，謂身見、戒取、疑、貪欲、瞋恚，斷此五下分結，得中般涅槃，於彼未等覺者得生般涅槃，於彼未等覺者得無行般涅槃，於彼未等覺者得有行般涅槃，於彼未等覺者得上流般涅槃，是名增上意學。

「何等為增上慧學？是比丘學戒滿足，定滿足，慧滿足，如是知、如是見，欲有漏心解脫，有有漏心解脫，無明漏心解脫，解脫知見：我生已盡，梵行是立，所作已作，自知不受後有，是名增上慧學。」

佛說此經已，諸比丘聞佛所說，歡喜奉行。

#### 824

如是我聞。一時佛住舍衛國祇樹給孤獨園。爾時世尊告諸比丘：「有二學，何等為二？謂上威儀學，上波羅提木叉學。」

爾時世尊即說偈言：

> 學者學戒時，直道隨順行，專審勤方便，善自護其身。

> 得初漏盡智，次究竟無知，得無知解脫，知見悉已度。

> 成不動解脫，諸有結滅盡，彼諸根具足，諸根寂靜樂，持此後邊身，摧伏眾魔怨。

佛說此經已，諸比丘聞佛所說，歡喜奉行。

#### 825

如是我聞。一時佛住舍衛國祇樹給孤獨園。爾時世尊告諸比丘：「學戒多福利，住智慧為上，解脫堅固，念為增上，若比丘學戒福利，智慧為上，解脫堅固，念增上已，令三學滿足，何等為三？謂增上戒學、增上意學、增上慧學。」

爾時世尊即說偈言：

> 學戒隨福利，專思三昧禪，智慧為最上，現生之最後，牟尼持後邊，降魔度彼岸。

佛說此經已，諸比丘聞佛所說，歡喜奉行。

#### 826

如是我聞。一時佛住舍衛國祇樹給孤獨園。爾時世尊告諸比丘，如上說，差別者：

> 諸比丘！何等為學戒隨福利？謂大師為諸聲聞制戒，所謂攝僧、極攝僧、不信者信、信者增其信、調伏惡人、慙愧者得樂住、現法防護有漏、未來得正對治、令梵行久住，如大師已為聲聞制戒，謂攝僧乃至梵行久住，如是如是學戒者行堅固戒、恒戒、常行戒、受持學戒，是名比丘戒福利。

> 何等智慧為上？謂大師為聲聞說法，大悲哀愍，以義饒益，若安慰、若安樂、若安慰安樂，如是如是大師為諸聲聞說法，大悲哀愍，以義饒益，安慰安樂，如是如是於彼彼法、彼彼處智慧觀察，是名比丘智慧為上。

> 何等為解脫堅固？謂大師為諸聲聞說法，大悲哀愍，以義饒益，安慰安樂，如是如是說彼彼法，如是彼處如是彼處得解脫樂，是名比丘堅固解脫。

> 何等為比丘念增上？未滿足戒身者專心繫念安住，未觀察者於彼彼處智慧繫念安住，已觀察者於彼彼處重念安住，未觸法者於彼彼處解脫念安住，已觸法者於彼彼處解脫念安住，是名比丘正念增上。

爾時世尊即說偈言：

> 學戒隨福利，專思三昧禪，智慧為最上，現生最後邊，牟尼持後邊　降魔度彼岸。

佛說是經已，諸比丘聞佛所說，歡喜奉行。

- 尸婆迦修多羅，如後，佛當說。

- 如是阿難陀比丘及異比丘所問、佛問諸比丘三經亦如上說。

#### 827

如是我聞。一時佛住舍衛國祇樹給孤獨園。爾時世尊告諸比丘：「譬如田夫有三種作田，隨時善作，何等為三？謂彼田夫隨時耕磨，隨時溉灌，隨時下種，彼田夫隨時耕磨、溉灌、下種已，不作是念『欲令今日生長，今日果實，今日成熟，若明日後日也』，諸比丘！然彼長者耕田、溉灌、下種已，不作是念『今日生長、果實、成熟，若明日，若復後日』，而彼種子已入地中，則自隨時生長、果實、成熟，如是，比丘於此三學隨時善學，謂善戒學、善意學、善慧學已，不作是念『欲令我今日得不起諸漏，心善解脫，若明日，若後日』，不作是念，自然神力能令今日，若明日、後日，不起諸漏，心善解脫，彼已隨時增上戒學、增上意學、增上慧學已，隨彼時節，自得不起諸漏，心善解脫。

「譬如，比丘！伏鷄生卵，若十乃至十二，隨時消息，冷暖愛護，彼伏鷄不作是念『我今日若明日後日當以口啄，若以瓜刮，令其兒安隱得生』，然其伏鷄善伏其子，愛護隨時，其子自然安隱得生，如是，比丘善學三學，隨其時節，自得不起諸漏，心善解脫。」

佛說此經已，諸比丘聞佛所說，歡喜奉行。

#### 828

如是我聞。一時佛住舍衛國祇樹給孤獨園。爾時世尊告諸比丘：「譬如驢隨群牛而行，而作是念『我作牛聲』，然其彼形亦不似牛，色亦不似牛，聲出不似，隨大群牛，謂己是牛而作牛鳴，而去牛實遠，如是有一愚癡男子違律犯戒，隨逐大眾，言『我是比丘，我是比丘』而不學習勝欲增上戒學、增上意學、增上慧學，隨逐大眾，自言『我是比丘，我是比丘』，其實去比丘大遠。」

爾時世尊即說偈言

> 同蹄無角獸，四足具聲口，隨逐大群牛，常以為等侶，形亦非牛類，不能作牛聲。

> 如是愚癡人，不隨繫心念，於善逝教誡，無欲勤方便，懈怠心輕慢，不獲無上道。

> 如驢在群牛，去牛常自遠，彼雖隨大眾，內行常自乖。

佛說此經已，諸比丘聞佛所說，歡喜奉行。

#### 829

如是我聞。一時佛住跋耆聚落，尊者跋耆子侍佛左右。爾時尊者跋耆子詣佛所，稽首禮足，退住一面，白佛言：「世尊！佛說過二百五十戒，令族姓子隨次半月來說波羅提木叉修多羅，令諸族姓子隨欲而學，然今，世尊！我不堪能隨學而學。」

佛告跋耆子：「汝堪能隨時學三學不？」

跋耆子白佛言：「堪能，世尊！」

佛告跋耆子：「汝當隨時增上戒學、增上意學、增上慧學，隨時精勤增上戒學、增上意學、增上慧學已，不久當得盡諸有漏，無漏，心解脫，慧解脫，現法自知作證：我生已盡，梵行已立，所作已作，自知不受後有。」

爾時尊者跋耆子聞佛所說，歡喜隨喜，作禮而去。爾時尊者跋耆子受佛教誡教授已，獨一靜處，專精思惟，如上說，乃至心善解脫，得阿羅漢。

#### 830

如是我聞。一時佛住崩伽闍崩伽耆林中。爾時世尊為諸比丘說戒相應法，讚歎制戒法。

爾時尊者迦葉氏於崩伽聚落住，聞世尊說戒相應法，讚歎是戒，極心不忍不喜，言：「此沙門極讚歎是戒，極制是戒。」

爾時世尊於崩伽聚落隨所樂住已，向舍衛國去，次第遊行至舍衛國祇樹給孤獨園。

時尊者迦葉氏世尊去後不久，心即生悔：「我今失利，得大不利，於世尊所說戒相應法、讚歎制戒時，於世尊所心不忍不喜，心不歡喜而作是言『沙門極制是戒，極讚歎是戒』。」

時尊者迦葉氏夜過晨朝，著衣持鉢，入崩伽聚落乞食，食已，還精舍，付囑臥具，自持衣鉢，向舍衛城次第遊行，至舍衛國，舉衣鉢，洗足已，詣世尊，稽首禮足，白佛言：「悔過，世尊！悔過，善逝！我愚我癡，不善不辨，我聞世尊為諸比丘說戒相應法，讚歎制戒，時於世尊所不忍不喜，心不欣樂而作是言『是沙門極制是戒，讚歎是戒』。」

佛告迦葉氏：「汝何時於我所心不忍不喜，不生欣樂，而作是言『此沙門極制是戒，讚歎是戒』？」

迦葉氏白佛言：「時世尊於崩伽闍聚落崩伽耆林中為諸比丘說戒相應法，讚歎是戒，我爾時於世尊所心得不忍不歡喜，心不欣樂，而作是言『是沙門極制是戒，讚歎是戒』，世尊！我今日自知罪悔，自見罪悔，唯願世尊受我悔過，哀愍故。」

佛告迦葉氏：「汝自知悔，愚癡不善不辨，聞我為諸比丘說戒相應法，讚歎制戒，而於我所不忍不喜，心不欣樂，而作是言『是沙門極制是戒，極歎是戒』，汝今，迦葉！自知悔，自見悔已，於未來世律儀戒生，戒今授汝，哀愍故。迦葉氏！如是悔者，善法增長，終不退減，所以者何？若有自知罪，自見罪而悔過者，於未來世律儀戒生，善法增長，不退減故。

「正使，迦葉！為上座者不欲學戒，不重於戒，不歎制戒，如是比丘我不讚歎，所以者何？若大師所讚歎者，餘人則復與相習近、恭敬、親重，若餘人與相習近、親重者，則與同見，同彼所作，同彼所作者，長夜當得不饒益苦，是故我於彼長老初不讚歎，以其初始不樂學戒故，如長老，中年、少年亦如是。

「若是上座長老初始重於戒學，讚歎制戒，如是長老我所讚歎，以其初始樂戒學故，大師所讚歎者，餘人亦當與相習近、親重，同其所見，同其所見故，於未來世彼當長夜以義饒益，是故於彼長老比丘常當讚歎，以初始樂學戒故，中年、少年亦復如是。」

佛說此經已，諸比丘聞佛所說，歡喜奉行。

#### 831

如是我聞。一時佛住舍衛國祇樹給孤獨園。爾時世尊告諸比丘：「若諸上座長老比丘初始不樂學戒，不重於戒，見餘比丘初樂學戒，重於戒，讚歎制戒者，彼亦不隨時讚歎，我於此等比丘所亦不讚歎，以其初始不樂學戒故，所以者何？若大師讚歎彼者，餘人當復習近親重，同其所見，以同其所見故，長夜當受不饒益苦，是故我於彼長老，中年、少年亦復如是，樂學戒者如前說。」佛說此經已，諸比丘聞佛所說，歡喜奉行。

#### 832

如是我聞。一時佛住舍衛國祇樹給孤獨園。爾時世尊告諸比丘：「有三學，何等為三？謂增上戒學、增上意學、增上慧學。何等為增上戒學？若比丘住於戒波羅提木叉，具足威儀行處，見微細罪則生怖畏，受持學戒，是名增上戒學。何等為增上意學？若比丘離諸惡不善法，有覺有觀，離生喜樂，初禪具足住，乃至第四禪具足住，是名增上意學。何等為增上慧學？若比丘此苦聖諦如實知，此苦集聖諦、此苦滅聖諦、此苦滅道跡聖諦如實知，是名增上慧學。」佛說此經已，諸比丘聞佛所說，歡喜奉行。

- 三學餘經如前念處說。

- 如禪，如是無量、無色如四聖諦，如是四念處、四正斷、四如意足、五根、五力、七覺分、八聖道，四道、四法句、止觀修習亦如是說。