---
title: 剎利相應第二十
date: 2021-11-19T09:40:34+08:00
lastmod: 2021-11-25
draft: false
brewing: false
weight: 20
---

<ul class="list-inline">
  <li class="list-inline-item">大正藏編號</li>
  <li class="list-inline-item">1226～1240</li>
  <li class="list-inline-item">1145～1150</li>
</ul>

---

#### 1226

如是我聞。一時佛在拘薩羅人間遊行，至舍衛國祇樹給孤獨園。時波斯匿王聞世尊拘薩羅人間遊行至舍衛國祇樹給孤獨園，聞已，往詣佛所，稽首佛足，退坐一面，白佛言：「世尊！我聞世尊自記說成阿耨多羅三藐三菩提，諸人傳者得非虛妄、過長說耶？為如說說、如法說、隨順法說耶？非是他人損同法者於其問答生厭薄處耶？」

佛告大王：「彼如是說是真諦說、非為虛妄，如說說、如法說、隨順法說，非是他人損同法者於其問答生厭薄處。所以者何？大王！我今實得阿耨多羅三藐三菩提故。」

波斯匿王白佛言：「雖復世尊作如是說，我猶故不信。所以者何？此間有諸宿重沙門、婆羅門，所謂富蘭那·迦葉、末迦利·瞿舍梨子、刪闍耶·毘羅胝子、阿耆多·枳舍欽婆羅、迦羅拘陀·迦栴延、尼乾陀·若提子，彼等不自說言得阿耨多羅三藐三菩提，何得世尊幼小年少、出家未久而便自證得阿耨多羅三藐三菩提？」

佛告大王：「有四種雖小而不可輕。何等為四？剎利王子年少幼小而不可輕，龍子年少幼小而不可輕，小火雖微而不可輕，比丘幼小而不可輕。」

爾時世尊即說偈言：

> 剎利形相具，貴族發名稱，雖復年幼稚，智者所不輕。

> 此必居王位，顧念生怨害，是故難可輕，應生大恭敬。

> 善求自護者，自護如護命，以平等自護，而等護於命。

> 聚落及空處，見彼幼龍者，莫以小蛇故，而生輕慢想。

> 雜色小龍形，亦應令安樂，輕蛇無士女，悉為毒所害。

> 是故自護者，當如護己命，以斯善護己，而等護於彼。

> 猛火之所食，雖小食無限，小燭亦能燒，足薪則彌廣，從微漸進燒，盡聚落城邑。

> 是故自護者，當如護己命，以斯善護己，而等護於彼。

> 盛火之所焚，百卉蕩燒盡，滅已不盈縮，戒火還復生。

> 若輕毀比丘，受持淨戒火，燒身及子孫，眾災流百世，如燒多羅樹，無有生長期。

> 是故當自護，如自護己命，以斯善自護，而等護於彼。

> 剎利形相具，幼龍及小火，比丘具淨戒，不應起輕想。

> 是故當自護，如自護己命，以斯善自護，而等護於彼。

佛說此經已，波斯匿王聞佛所說，歡喜隨喜，作禮而去。

#### 1227

如是我聞。一時佛住舍衛國祇樹給孤獨園。時波斯匿王有祖母，極所敬重，忽爾命終，出城闍維，供養舍利畢，弊衣亂髮，來詣佛所，稽首佛足，退坐一面。

爾時世尊告波斯匿王：「大王！從何所來，弊衣亂髮？」

波斯匿王白佛：「世尊！我亡祖母，極所敬重，捨我命終，出於城外闍維，供養畢，來詣世尊。」

佛告大王：「極愛重敬念祖親耶？」

波斯匿王白佛：「世尊！極敬重愛戀。世尊！若國土所有象馬七寶乃至國位悉持與人，能救祖母命者，悉當與之。既不能救，生死長辭，悲戀憂苦，不自堪勝。曾聞世尊所說，一切眾生、一切虫、一切神，生者皆死，無不窮盡，無有出生而不死者。今日乃知世尊善說。」

佛言：「大王！如是，如是。一切眾生、一切虫、一切神，生者輒死，終歸窮盡，無有一生而不死者。」

佛告大王：「正使婆羅門大姓、剎利大姓、長者大姓，生者皆死，無不死者。正使剎利大王灌頂居位，王四天下，得力自在，於諸敵國無不降伏，終歸有極，無不死者。若復，大王！生長壽天，王於天宮，自在快樂，終亦歸盡，無不死者。若復，大王！羅漢比丘諸漏已盡，離諸重擔，所作已作，逮得己利，盡諸有結，正智，心善解脫，彼亦歸盡，捨身涅槃。若復緣覺善調善寂，盡此身命，終歸涅槃。諸佛世尊十力具足，四無所畏，勝師子吼，終亦捨身，取般涅槃。以如是比，大王！當知一切眾生、一切虫、一切神，有生輒死，終歸磨滅，無不死者。」

爾時世尊復說偈言：

> 一切眾生類，有命終歸死，各隨業所趣，善惡果自受。

> 惡業墮地獄，為善上昇天，修習勝妙道，漏盡般涅槃。

> 如來及緣覺，佛聲聞弟子，會當捨身命，何況俗凡夫。

佛說此經已，波斯匿王聞佛所說，歡喜隨喜，作禮而去。

#### 1228

如是我聞。一時佛住舍衛國祇樹給孤獨園。時波斯匿王獨一靜處，禪思思惟，作是念：「云何為自念？云何為不自念？」復作是念：「若有行身惡行、行口惡行、行意惡行者，當知斯等為不自念。若復行身善行、行口善行、行意善行者，當知斯等則為自念。」從禪覺已，往詣佛所，稽首佛足，退住一面，白佛言：「世尊！我於靜處獨一思惟，作是念『云何為自念？云何為不自念』？復作是念『若有行身惡行、行口惡行、行意惡行者，當知斯等為不自念，若復行身善行、行口善行、行意善行者，當知斯等則為自念』。」

佛告大王：「如是，大王！如是，大王！若有行身惡行、行口惡行、行意惡行者，當知斯等為不自念，彼雖自謂為自愛念，而實非自念。所以者何？無有惡知識所作惡不念者，所不念不愛者，所不愛所作，如其自為自己所作者，是故斯等為不自念。若復，大王！行身善行、行口善行、行意善行者，當知斯等則為自念，斯等自謂不自愛惜己身，然其斯等實為自念。所以者何？無有善友於善友所作念者，念作愛者，愛作，如自為己所作者，是故斯等則為自念。」

爾時世尊復說偈言：

> 謂為自念者，不應造惡行，終不因惡行，令己得安樂。

> 謂為自念者，終不造惡行，造諸善業者，令己得安樂。

> 若自愛念者，善護而自護，如善護國王，外防邊境城。

> 若自愛念者，極善自寶藏，如善守之王，內防邊境城。

> 如是自寶藏，剎那無間缺，剎那缺致憂，惡道長受苦。

佛說此經已，波斯匿王聞佛所說，歡喜隨喜，作禮而去。

#### 1229

如是我聞。一時佛住舍衛國祇樹給孤獨園。爾時波斯匿王獨靜思惟，作如是念：「云何自護？云何不自護？」復作是念：「若有行身惡行、行口惡行、行意惡行者，當知斯等為不自護。若復行身善行、行口善行、行意善行者，當知斯等則為自護。」從禪覺已，往詣佛所，稽首佛足，退坐一面，白佛言：「世尊！我獨靜思惟，而作是念『云何為自護？云何為不自護』？復作是念『若有行身惡行、行口惡行、行意惡行者，當知斯等為不自護，若復行身善行、行口善行、行意善行者，當知斯等則為自護』。」

佛告大王：「如是，大王！如是，大王！若有行身惡行、行口惡行、行意惡行者，當知斯等為不自護，而彼自謂能自防護，象軍、馬軍、車軍、步軍以自防護，雖謂自護，實非自護。所以者何？雖護於外，不護於內。是故，大王！名不自護。大王！若復有行身善行、行口善行、行意善行者，當知斯等則為自護，彼雖不以象馬車步四軍自防，而實自護。所以者何？護其內者，名善自護，非謂防外。」

爾時世尊復說偈言：

> 善護於身口，及意一切業，慚愧而自防，是名善守護。

時波斯匿王聞佛所說，歡喜隨喜，作禮而去。

#### 1230

如是我聞。一時佛住舍衛國祇樹給孤獨園。時波斯匿王獨靜思惟，作是念：「世少有人得勝妙財利，能不放逸，能不貪著，能於眾生不起惡行。世多有人得勝妙財利，起於放逸，增其貪著，起諸邪行。」作是念已，往詣佛所，稽首佛足，退坐一面，白佛言：「世尊！我獨靜思惟，作是念，世間少有人得勝妙財，能於財利不起放逸、不起貪著、不作邪行，世多有人得勝妙財，而起放逸、生於貪著、多起邪行。」

佛告波斯匿王：「如是，大王！如是，大王！世少有人得勝妙財利，能不貪著、不起放逸、不起邪行，世多有人得勝妙財利，於財放逸而起貪著、起諸邪行。大王！當知彼諸世人得勝財利，於財放逸而起貪著、作邪行者，是愚癡人，長夜當得不饒益苦。大王！譬如獵師、獵師弟子，空野林中，張網施羂，多殺禽獸，困苦眾生，惡業增廣，如是世人得勝妙財利，於財放逸而起貪著、造諸邪行，亦復如是。是愚癡人，長夜當得不饒益苦。」

爾時世尊復說偈言：

> 貪欲於勝財，為貪所迷醉，狂亂不自覺，猶如捕獵者，緣斯放逸故，當受大苦報。

佛說此經已，波斯匿王聞佛所說，歡喜隨喜，作禮而去。

#### 1231

如是我聞。一時佛住舍衛國祇樹給孤獨園。時波斯匿王於正殿上自觀察王事，見勝剎利大姓、見勝婆羅門大姓、見勝長者大姓，因貪欲故欺詐妄語，即作是念：「止此斷事，息此斷事，我更不復親臨斷事，我有賢子，當令斷事。云何自見此勝剎利大姓、婆羅門大姓、長者大姓為貪欲故欺詐妄語？」時波斯匿王作是念已，往詣佛所，稽首佛足，退坐一面，白佛言：「世尊！我於殿上自斷王事，見諸勝剎利大姓、婆羅門大姓、長者大姓，為貪利故欺詐妄語。世尊！我見是事已，作是念，我從今日止此斷事，息此斷事，我有賢子，當令其斷，不親自見此勝剎利大姓、婆羅門大姓、長者大姓緣貪利故欺詐妄語。」

佛告波斯匿王：「如是，大王！如是，大王！彼勝剎利大姓、婆羅門大姓、長者大姓，因貪利故欺詐妄語，彼愚癡人，長夜當得不饒益苦。大王！當知譬如漁師、漁師弟子，於河溪谷截流張網，殘殺眾生，令遭大苦。如是，大王！彼勝剎利大姓、婆羅門大姓、長者大姓，因貪利故欺詐妄語，長夜當得不饒益苦。」

爾時世尊復說偈言：

> 於財起貪欲，貪欲所迷醉，狂亂不自覺，猶如漁捕者，緣斯惡業故，當受劇苦報。

佛說此經已，波斯匿王聞佛所說，歡喜隨喜，作禮而去。

#### 1232

如是我聞。一時佛住舍衛國祇樹給孤獨園。時波斯匿王來詣佛所，稽首佛足，退坐一面，白佛言：「世尊！此舍衛國有長者名摩訶男，多財巨富，藏積真金至百千億，況復餘財。世尊！摩訶男長者如是巨富，作如是食用，食麁碎米、食豆羹、食腐敗薑，著麁布衣、單皮革屣，乘羸敗車、戴樹葉蓋，未曾聞其供養、施與沙門、婆羅門，給恤貧苦、行路頓乏、諸乞匃者，閉門而食，莫令沙門、婆羅門、貧窮、行路、諸乞匃者見之。」

佛告波斯匿王：「此非正士，得勝財利，不自受用，不知供養父母，供給妻子、宗親、眷屬，恤諸僕使，施與知識。不知隨時供給沙門、婆羅門，種勝福田，崇向勝處，長受安樂，未來生天。得勝財物，不知廣用，收其大利。大王！譬如曠野湖池聚水，無有受用洗浴、飲者，即於澤中煎熬消盡，如是不善士夫得勝財物乃至不廣受用、收其大利，如彼池水。大王！有善男子得勝財利，快樂受用，供養父母，供給妻子、宗親、眷屬，給恤僕使，施諸知識，時時供養沙門、婆羅門，種勝福田，崇向勝處，未來生天。得勝錢財，能廣受用，倍收大利。譬如，大王！聚落城郭邊有池水，澄淨清涼，樹林蔭覆，令人受樂，多眾受用，乃至禽獸，如是善男子得勝妙財，自供快樂，供養父母乃至種勝福田、廣收大利。」

爾時世尊復說偈言：

> 曠野湖池水，清涼極鮮淨，無有受用者，即於彼消盡。

> 如是勝妙財，惡士夫所得，不能自受用，亦不供恤彼，徒自苦積聚，聚已而自喪。

> 慧者得勝財，能自樂受用，廣施作功德，及與親眷屬，隨所應給與，如牛王領眾。

> 施與及受用，不失所應者，乘理而壽終，生天受福樂。

佛說此經已，波斯匿王聞佛所說，歡喜隨喜，作禮而去。

#### 1233

如是我聞。一時佛住舍衛國祇樹給孤獨園。爾時舍衛國有長者名摩訶男，命終無有兒息，波斯匿王以無子、無親屬之財悉入王家。波斯匿王日日校閱財物，身蒙塵土，來詣佛所，稽首佛足，退坐一面。

爾時世尊告波斯匿王：「大王！從何所來，身蒙塵土，似有疲惓？」

波斯匿王白佛：「世尊！此國長者摩訶男命終，有無子之財悉入王家，瞻視料理，致令疲勞，塵土坌身，從其舍來。」

佛問波斯匿王：「彼摩訶男長者大富多財耶？」

波斯匿王白佛：「大富，世尊！錢財甚多，百千巨億金銀寶物，況復餘財。世尊！彼摩訶男在世之時，麁衣惡食，如上廣說。」

佛告波斯匿王：「彼摩訶男過去世時，遇多迦羅·尸棄辟支佛，施一飯食，非淨信心，不恭敬與，不自手與，施後變悔，言此飯食自可供給我諸僕使，無辜持用施於沙門。由是施福，七反往生三十三天，七反生此舍衛國中最勝族姓、最富錢財。以彼施辟支佛時不淨信心、不手自與、不恭敬與、施後隨悔故，在所生處，雖得財富，猶故受用麁衣，麁食，麁弊臥具、屋舍、車乘，初不嘗得上妙色、聲、香、味、觸以自安身。復次，大王！時彼摩訶男長者殺其異母兄，取其財物，緣斯罪故，經百千歲墮地獄中。彼餘罪報生舍衛國，七反受身，常以無子財沒入王家。大王！摩訶男長者今此壽終，過去施報盡於此身，以彼慳貪於財、放逸因造過惡，於此命終已，墮地獄，受極苦惱。」

波斯匿王白佛言：「世尊！摩訶男長者命終已，入地獄受苦痛耶？」

佛言：「如是，大王！已入地獄。」

時波斯匿王念彼悲泣，以衣拭淚，而說偈言：

> 財物真金寶，象馬莊嚴具，奴僕諸僮使，及諸田宅等，一切皆遺棄，裸神獨遊往。

> 福運數已窮，永捨於人身，彼今何所有，何所持而去？於何事不捨，如影之隨形？

爾時世尊說偈答言：

> 唯有罪福業，若人已作者，是則己之有，彼則常持去，生死未曾捨，如影之隨形。

> 如人少資糧，涉遠遭苦難，不修功德者，必經惡道苦。

> 如人豐資糧，安樂以遠遊，修德淳厚者，善趣長受樂。

> 如人遠遊行，歲久安隱歸，宗親善知識，歡樂欣集會。

> 善修功德者，此沒生他世，彼諸親眷屬，見則心歡喜。

> 是故當修福，積集期永久，福德能為人，建立他世樂。

> 福德天所歎，等修正行故，現世人不毀，終則生天上。

佛說此經已，波斯匿王聞佛所說，歡喜隨喜，作禮而去。

#### 1234

如是我聞。一時佛住舍衛國祇樹給孤獨園。爾時波斯匿王普設大會，為大會故，以千特牛行列繫柱，集眾供具，遠集一切諸異外道，悉來聚集波斯匿王大會之處。

時有眾多比丘亦晨朝著衣持鉢，入舍衛城乞食，聞波斯匿王普設大會，如上廣說乃至種種外道皆悉來集。聞已，乞食畢，還精舍，舉衣鉢，洗足已，往詣佛所，稽首佛足，退坐一面，白佛言：「世尊！我等今日眾多比丘晨朝著衣持鉢，入舍衛城乞食，聞波斯匿王普設大會，如上廣說乃至種種異道集於會所。」

爾時世尊即說偈言:

> 月月設大會，乃至百千數，不如正信佛，十六分之一。

> 如是信法僧，慈念於眾生，彼大會之福，十六不及一。

> 若人於世間，億年設福業，於直心敬禮，四分不及一。

佛說此經已，諸比丘聞佛所說，歡喜奉行。

#### 1235

如是我聞。一時佛住舍衛國祇樹給孤獨園。時波斯匿王忿諸國人，多所囚執，若剎利、若婆羅門、若鞞舍、若首陀羅、若旃陀羅，持戒、犯戒，在家、出家，悉皆被錄，或鏁、或杻械、或以繩縛。

時有眾多比丘晨朝著衣持鉢，入舍衛城乞食，聞波斯匿王多所攝錄乃至或鏁、或縛乞。食畢，還精舍，舉衣鉢，洗足已，往詣佛所，稽首佛足，退坐一面，白佛言：「世尊！我等今日眾多比丘入城乞食，聞波斯匿王多所收錄乃至鏁縛。」

爾時世尊即說偈言：

> 非繩鏁杻械，名曰堅固縛，染污心顧念，錢財寶妻子，是縛長且固，雖緩難可脫。

> 慧者不顧念，世間五欲樂，是則斷諸縛，安隱永超出。

佛說此經已，諸比丘聞佛所說，歡喜奉行。

#### 1236

如是我聞。一時佛住舍衛國祇樹給孤獨園。時波斯匿王、摩竭提國阿闍世王·韋提希子共相違背，摩竭提王阿闍世·韋提希子起四種軍，象軍、馬軍、車軍、步軍，來至拘薩羅國。波斯匿王聞阿闍世王·韋提希子四種軍至，亦集四種軍，象軍、馬軍、車軍、步軍，出共鬪戰。阿闍世王四軍得勝，波斯匿王四軍不如，退敗星散，單車馳走，還舍衛城。

時有眾多比丘晨朝著衣持鉢，入舍衛城乞食，聞摩竭提王阿闍世·韋提希子起四種軍，來至拘薩羅國，波斯匿王起四種軍，出共鬪戰，波斯匿王四軍不如，退敗星散，波斯匿王恐怖狼狽，單車馳走，還舍衛城。聞已，乞食畢，還精舍，舉衣鉢，洗足已，往詣佛所，稽首佛足，退坐一面，白佛言：「世尊！我等今日眾多比丘入城乞食，聞摩竭提主阿闍世王·韋提希子起四種軍，如是廣說乃至單車馳走、還舍衛城。」

爾時世尊即說偈言：

> 戰勝增怨敵，敗苦臥不安，勝敗二俱捨，臥覺寂靜樂。

佛說此經已，諸比丘聞佛所說，歡喜奉行。

#### 1237

如是我聞。一時佛住舍衛國祇樹給孤獨園。時波斯匿王與摩竭提王阿闍世·韋提希子共相違背，摩竭提王阿闍世·韋提希子起四種軍，來至拘薩羅國。波斯匿王倍興四軍，出共鬪戰。波斯匿王四種軍勝，阿闍世王四種軍退，摧伏星散。波斯匿王悉皆虜掠阿闍世王象、馬、車乘、錢財、寶物，生擒阿闍世王身，載以同車，俱詣佛所，稽首佛足，退坐一面。

波斯匿王白佛言：「世尊！此是阿闍世王·韋提希子，長夜於我無怨恨人而生怨結，於好人所而作不好，然其是我善友之子，當放令還國。」

佛告波斯匿王：「善哉，大王！放其令去，令汝長夜安樂饒益。」

爾時世尊即說偈言：

> 乃至力自在，能廣虜掠彼，助怨在力增，倍收己他利。

佛說此經已，波斯匿王及阿闍世王·韋提希子聞佛所說，歡喜隨喜，作禮而去。

#### 1238

如是我聞。一時佛住舍衛國祇樹給孤獨園。時波斯匿王獨靜思惟，作是念：「世尊正法，現法離諸熾然，不待時節，通達現見，自覺證知，此法是善知識、善伴黨，非是惡知識、惡伴黨。」作是念已，往詣佛所，稽首佛足，退坐一面，白佛言：「世尊！我獨靜思惟，作是念，世尊正法，現法離諸熾然，不待時節，通達現見，自覺證知，是則善知識、善伴黨，非惡知識、惡伴黨。」

佛告波斯匿王：「如是，大王！如是，大王！世尊正法律，現法離諸熾然，不待時節，通達現見，緣自覺知，是則善知識、善伴黨，非惡知識、惡伴黨。所以者何？我為善知識，眾生有生法者解脫於生，眾生有老病死憂悲惱苦者悉令解脫。大王！我於一時住王舍城山谷精舍，時阿難陀比丘獨靜思惟，作是念『半梵行者是善知識、善伴黨，非惡知識、惡伴黨』。作是念已，來詣我所，稽首我足，退坐一面，白我言『世尊！我獨靜思惟，作是念，半梵行者是善知識、善伴黨，非惡知識、惡伴黨』。我時告言『阿難！莫作是語，半梵行者是善知識、善伴黨，非惡知識、惡伴黨。所以者何？純一滿淨、梵行清白謂善知識、善伴黨，非惡知識、惡伴黨。所以者何？我常為諸眾生作善知識，其諸眾生有生故，當知世尊正法現法令脫於生，有老病死憂悲惱苦者，離諸熾然，不待時節，現令脫惱苦，見通達，自覺證知，是則善知識、善伴黨，非惡知識、惡伴黨』。」

爾時世尊即說偈言：

> 讚歎不放逸，是則佛正教，修禪不放逸，逮得證諸漏。

佛說此經已，波斯匿王聞佛所說，歡喜隨喜，作禮而去。

#### 1239

如是我聞。一時佛住舍衛國祇樹給孤獨園。時波斯匿王獨靜思惟，作是念：「頗有一法修習、多修習，得現法願滿足、後世願滿足、現法後世願滿足不？」作是念已，往詣佛所，稽首佛足，退坐一面，白佛言：「世尊！我獨靜思惟，作是念，頗有一法修習、多修習，得現法願滿足、得後世願滿足、現法後世願滿足不？」

佛告波斯匿王：「如是，大王！如是，大王！有一法修習、多修習，得現法願滿足、得後世願滿足、得現法後世願滿足，謂不放逸善法。不放逸善法修習、多修習，得現法願滿足、得後世願滿足、得現法後世願滿足。大王！譬如世間所作麁業，彼一切皆依於地而得建立，不放逸善法亦復如是，修習、多修習，得現法願滿足、得後世願滿足、得現法後法願滿足。如力，如是種子、根、堅、陸、水、足行、師子、舍宅亦如是說。是故，大王！當住不放逸，當依不放逸、住不放逸，依不放逸已，夫人當作是念『大王住不放逸、依不放逸，我今亦當如是，住不放逸、依不放逸』。如是夫人，如是大臣、太子、猛將亦如是。國土人民應當念『大王住不放逸、依不放逸，夫人、太子、大臣、猛將住不放逸、依不放逸，我等亦應如是，住不放逸、依不放逸』。大王！若住不放逸、依不放逸者則能自護，夫人、婇女亦能自保，倉藏財寶增長豐實。」

爾時世尊即說偈言：

> 稱譽不放逸，毀呰放逸者，帝釋不放逸，能主忉利天。

> 稱譽不放逸，毀呰放逸者，不放逸具足，攝持於二義。

> 一者現法利，二後世亦然，是名無間等，甚深智慧者。

佛說此經已，波斯匿王聞佛所說，歡喜隨喜，作禮而去。

#### 1240

如是我聞。一時佛住舍衛國祇樹給孤獨園。時波斯匿王獨靜思惟，作是念：「此有三法，一切世間所不愛念。何等為三？謂老、病、死，如是三法，一切世間所不愛念。若無此三法世間所不愛者，諸佛世尊不出於世，世間亦不知有諸佛如來所覺知法為人廣說，以有此三法世間所不愛念謂老、病、死故，諸佛如來出興於世，世間知有諸佛如來所覺知法廣宣說者。」波斯匿王作是念已，來詣佛所，稽首佛足，退坐一面，以其所念廣白世尊。

佛告波斯匿王：「如是，大王！如是，大王！此有三法，世間所不愛念，謂老、病、死，乃至世間知有如來所覺知法為人廣說。」

爾時世尊復說偈言：

> 王所乘寶車，終歸有朽壞，此身亦復然，遷移會歸老。

> 唯如來正法，無有衰老相，稟斯正法者，永到安隱處。

> 但凡鄙衰老，醜弊惡形類，衰老來踐蹈，迷魅愚夫心。

> 若人壽百歲，常慮死隨至，老病競追逐，伺便輒加害。

佛說此經已，波斯匿王聞佛所說，歡喜隨喜，作禮而去。

#### 1145

如是我聞。一時佛住舍衛國祇樹給孤獨園。時波斯匿王來詣佛所，稽首佛足，退坐一面，白佛言：「世尊！應施何等人？」

佛言大王：「隨心所樂處。」

波斯匿王復白佛言：「應施何處，得大果報？」

佛言大王：「此是異問，所問應施何處，此問則異，復問施何處應得大果，此問復異。我今問汝，隨意答我。大王！譬如此國臨陣戰鬪，集諸戰士，而有一婆羅門子從東方來，年少幼稚，柔弱端正，膚白髮黑，不習武藝，不學術策，恐怖退弱，不能自安，不忍敵觀，若刺若射無有方便、不能傷彼。云何，大王！如此士夫王當賞不？」

王白佛言：「不賞，世尊！」

「如是，大王！有剎利童子從南方來、鞞舍童子從西方來、首陀羅童子從北方來，無有伎術，皆如東方婆羅門子。王當賞不？」

王白佛言：「不賞，世尊！」

佛告大王：「此國集軍臨戰鬪時，有婆羅門童子從東方來，年少端正，膚白髮黑，善學武藝，知鬪術法，勇健無畏，苦戰不退，安住諦觀，運戈能傷，能破巨敵。云何，大王！如此戰士加重賞不？」

王白佛言：「重賞，世尊！」

「如是剎利童子從南方來、鞞舍童子從西方來、首陀羅童子從北方來，年少端正，善諸術藝，勇健堪能，苦戰却敵，皆如東方婆羅門子。如是戰士，王當賞不？」

王白佛言：「重賞，世尊！」

佛言大王：「如是沙門、婆羅門遠離五支，成就五支，建立福田，施此田者得大福利、得大果報。何等為捨離五支？所謂貪欲蓋，瞋恚、睡眠、掉悔、疑蓋，已斷已知，是名捨離五支。何等為成就五支？謂無學戒身成就，無學定身、慧身、解脫身、解脫知見身，是名成就五支。大王！如是捨離五支，成就五支，建立福田，施此田者得大果報。」

爾時世尊復說偈言：

> 運戈猛戰鬪，堪能勇士夫，為其戰鬪故，隨功重加賞，不賞名族胄，怯劣無勇者。

> 忍辱修賢良，見諦建福田，賢聖律儀備，成就深妙智，族胄雖卑微，堪為施福田。

> 衣食錢財寶，床臥等眾具，悉應以敬施，為持淨戒故。

> 人表林野際，穿井給行人，溪澗施橋梁，逈路造房舍，戒德多聞眾，行路得止息。

> 譬如重雲起，雷電聲振耀，普雨於壤土，百卉悉扶踈，禽獸皆歡喜，田夫並欣樂。

> 如是淨信心，聞慧捨慳垢，錢財豐飲食，常施良福田。

> 高唱增歡受，如雷雨良田，功德注流澤，霑洽施主心，財富名稱流，及涅槃大果。

佛說此經已，波斯匿王聞佛所說，歡喜隨喜，作禮而去。

#### 1146

如是我聞。一時佛住舍衛國祇樹給孤獨園。時波斯匿王來詣佛所，稽首佛足，退坐一面，白佛言：「云何，世尊！為婆羅門死，還生自姓婆羅門家，剎利、鞞舍、首陀羅家耶？」

佛言大王：「何得如是？大王！當知有四種人。何等為四？有一種人從冥入冥，有一種人從冥入明，有一種人從明入冥，有一種人從明入明。

「大王！云何為一種人從冥入冥？謂有人生卑姓家，若生旃陀羅家、魚獵家、竹作家、車師家及餘種種下賤工巧業家，貧窮短命，形體憔悴，而復修行卑賤之業，亦復為人下賤作使，是名為冥。處斯冥中，復行身惡行、行口惡行、行意惡行，以是因緣，身壞命終當生惡趣，墮泥梨中。猶如有人從闇入闇、從廁入廁、以血洗血、捨惡受惡，從冥入冥者亦復如是，是故名為從冥入冥。

「云何名為從冥入明？謂有世人生卑姓家乃至為人作諸鄙業，是名為冥。然其彼人於此冥中，行身善行、行口善行、行意善行，以是因緣，身壞命終生於善趣，受天化生。譬如有人登床跨馬、從馬昇象，從冥入明亦復如是，是名有人從冥入明。

「云何有人從明入冥？謂有世人生富樂家，若剎利大姓、婆羅門大姓家、長者大姓家及餘種種富樂家生，多諸錢財、奴婢、客使，廣集知識，受身端正，聰明黠慧，是名為明。於此明中，行身惡行、行口惡行、行意惡行，以是因緣，身壞命終生於惡趣，墮泥梨中。譬如有人從高樓下乘於大象、下象乘馬、下馬乘輿、下輿坐床、下床墮地、從地落坑，從明入冥者亦復如是。

「云何有人從明入明？謂有世人生富樂家乃至形相端嚴，是名為明。於此明中，行身善行、行口善行、行意善行，以是因緣，身壞命終生於善趣，受天化生。譬如有人從樓觀至樓觀，如是乃至從床至床，從明入明者亦復如是，是名有人從明入明。」

爾時世尊復說偈言：

> 貧窮困苦者，不信增瞋恨，慳貪惡邪想，癡惑不恭敬，

> 見沙門道士，持戒多聞者，毀呰而不譽，障他施及受，

> 如斯等士夫，從此至他世，當墮泥梨中，從冥入於冥。

> 若有貧窮人，信心少瞋恨，常生慚愧心，惠施離慳垢，

> 見沙門梵志，持戒多聞者，謙虛而問訊，隨宜善供給，勸人令施與，歎施及受者，

> 如是修善人，從此至他世，善趣上生天，從冥而入明。

> 有富樂士夫，不信多瞋恨，慳貪嫉惡想，邪惑不恭敬，見沙門梵志，毀呰而不譽，

> 障他人施惠，亦斷受施者，如是惡士夫，從此至他世，當生苦地獄，從明入冥中。

> 若有富士夫，信心不瞋恨，常起慚愧心，惠施離瞋垢，

> 見沙門梵志，持戒多聞者，先奉迎問訊，隨宜給所須，

> 勸人令供養，歎施及受者，如是等士夫，從此至他世，生三十三天，從明而入明。

佛說此經已，波斯匿王聞佛所說，歡喜隨喜，作禮而去。

#### 1147

如是我聞。一時佛住舍衛國祇樹給孤獨園。時波斯匿王日日身蒙塵土，來詣佛所，稽首佛足，退坐一面。

佛言：「大王！從何所來？」

波斯匿王白佛言：「世尊！彼灌頂王法，人中自在，精勤方便，王領大地，統理王事，周行觀察，而來至此。」

佛告大王：「今問大王，隨意答我。譬如有人從東方來，有信有緣，未曾虛妄，而白王言，我東方來，見一石山極方廣大，不穿不壞，亦無缺壞，磨地而來，一切眾生草木之類悉磨令碎。南、西、北方亦有人來，有信有緣，亦不虛妄，而白王言，我見石山方廣高大，不斷不壞，亦不缺壞，磨地而來，眾生草木悉皆磨碎。大王！於意云何，如是像貌大恐怖事，嶮惡相殺，眾生運盡，人道難得，當作何計？」

王白佛言：「若如是者，更無餘計，唯當修善，於佛法律專心方便。」

佛告大王：「何故說言嶮惡恐怖，於世卒起，眾生運盡，人身難得，唯當行法、行義、行福，於佛法教專精方便？何以不言灌頂王位，眾人人首，堪能自在，王於大地、事務、眾人當須營理耶？」

王白佛言：「世尊！為復閑時，言灌頂王位為眾人首，王於大地，多所經營，以言鬪言，以財鬪財，以象鬪象，以車鬪車，以步鬪步。當於爾時，無有自在，若勝若伏，是故我說嶮惡恐怖卒起之時，眾生運盡，人身難得，無有餘計，唯有行義、行法、行福，於佛法教專心歸依。」

佛告大王：「如是，如是。經常磨迮，謂惡劫、老、病、死磨迮眾生，當作何計？正當修義、修法、修福、修善、修慈，於佛法中精勤方便。」

爾時世尊而說偈言：

> 如有大石山，高廣無缺壞，周遍四方來，磨迮此大地，非兵馬呪術，力所能防禦。

> 惡劫老病死，常磨迮眾生，四種大族姓，栴陀羅獵師，

> 在家及出家，持戒犯戒者，一切皆磨迮，無能救護者。

> 是故慧士夫，觀察自己利，建立清淨信，信佛法僧寶。

> 身口心清淨，隨順於正法，現世名稱流，終則生天上。

佛說此經已，波斯匿王聞佛所說，歡喜隨喜，作禮而去。

#### 1148

如是我聞。一時佛住舍衛國祇樹給孤獨園。時波斯匿王來詣佛所，稽首佛足，退坐一面。時有尼乾子七人、闍祇羅七人、一舍羅七人，身皆麁大，彷徉行住祇洹門外。

時波斯匿王遙見斯等彷徉門外，即從座起，往至其前，合掌問訊，三自稱名，言：「我是波斯匿王、拘薩羅王。」

爾時世尊告波斯匿王：「汝今何故恭敬斯等，三稱姓名，合掌問訊？」

王白佛言：「我作是念，世間若有阿羅漢者，斯等則是。」

佛告波斯匿王：「汝今且止！汝亦不知是阿羅漢、非阿羅漢，不得他心智故。且當親近，觀其戒行，久而可知，勿速自決，審諦觀察，勿但洛莫。當用智慧，不以不智，經諸苦難，堪能自辯，交契計挍，真偽則分，見說知明，久而則知，非可卒識。當須思惟，智慧觀察。」

王白佛言：「奇哉，世尊！善說斯理，言久相習，觀其戒行乃至見說知明。我有家人亦復出家，作斯等形相，周流他國，而復來還，捨其被服，還受五欲。是故當知世尊善說，應與同止，觀其戒行乃至言說、知有智慧。」

爾時世尊而說偈言：

> 不以見形相，知人之善惡，不應暫相見，而與同心志。

> 有現身口密，俗心不斂攝，猶如鍮石銅，塗以真金色，

> 內懷鄙雜心，外現聖威儀，遊行諸國土，欺誑於世人。

佛說此經已，波斯匿王聞佛所說，歡喜隨喜，作禮而去。

#### 1149

如是我聞。一時佛住舍衛國祇樹給孤獨園。時波斯匿王為首，并七國王及諸大臣悉共集會，作如是論議：「五欲之中何者第一？」有一人言色最第一，又復有稱聲、香、味、觸為第一者。中有人言：「我等人人各說第一，竟無定判，當詣世尊問如此義，如世尊說，當共憶持。」

爾時波斯匿王為首，與七國王、大臣眷屬來詣佛所，稽首佛足，退坐一面，白佛言：「世尊！我等七王與諸大臣如是論議，五欲功德何者為勝？其中有言色勝，有言聲勝，有言香勝，有言味勝，有言觸勝，竟無決定。來問世尊，竟何者勝？」

佛告諸王：「各隨意適我，悉有餘說，以是因緣，我說五欲功德，然自有人於色適意，止愛一色，滿其志願，正使過上有諸勝色，非其所愛，不觸不視，言己所愛最為第一，無過其上。如愛色者，聲、香、味、觸亦皆如是，當其所愛，輒言最勝，歡喜樂著，雖更有勝過其上者，非其所欲，不觸不視，唯我愛者最勝最妙，無比無上。」

爾時座中有一優婆塞，名曰栴檀，從座起，整衣服，偏袒右肩，合掌白佛：「善說，世尊！善說，善逝！」

佛告優婆塞：「善說，栴檀！快說，栴檀！」

時栴檀優婆塞即說偈言：

> 央伽族姓王，服珠瓔珞鎧，摩竭眾慶集，如來出其國，名聞普流布，猶如雪山王。

> 如淨水蓮華，清淨無瑕穢，隨日光開敷，芬香熏其國，央耆國明顯，猶如空中日。

> 觀如來慧力，如夜然炬火，為眼為大明，來者為決疑。

時諸國王歎言:「善說，栴檀優婆塞！」爾時七王脫七寶上衣，奉優婆塞。時彼七王聞佛所說，歡喜隨喜，從座起去。

爾時栴檀優婆塞知諸王去已，從座起，整衣服，偏袒右肩，合掌白佛：「今七國王遺我七領上衣，唯願世尊受此七衣，以哀愍故。」

爾時世尊為哀愍故，受其七衣，栴檀優婆塞歡喜隨喜，作禮而去。

#### 1150

如是我聞。一時佛住舍衛國祇樹給孤獨園。時波斯匿王其體肥大，舉體流汗，來詣佛所，稽首佛足，退坐一面，氣息長喘。

爾時世尊告波斯匿王：「大王！身體極肥盛。」

大王白佛言：「如是，世尊！患身肥大，常以此身極肥大故，慚恥厭苦。」

爾時世尊即說偈言：

> 人當自繫念，每食知節量，是則諸受薄，安消而保壽。

時有一年少名欝多羅，於會中坐。時波斯匿王告欝多羅：「汝能從世尊受向所說偈，每至食時為我誦不？若能爾者，賜金錢十萬，亦常與食。」

欝多羅白王：「奉教，當誦。」

時波斯匿王聞佛所說，歡喜隨喜，作禮而去。

時欝多羅知王去已，至世尊前受所說偈，於王食時，食食為誦，白言：「大王！如佛、世尊、如來、應、等正覺所知所見而說斯偈——

> 人當自繫念，每食知節量，是則諸受薄，安消而保壽。」

如是波斯匿王漸至後時，身體臃細，容貌端正，處樓閣上，向佛住處合掌恭敬，右膝著地，三說是言：「南無敬禮世尊、如來、應、等正覺，南無敬禮世尊、如來、應、等正覺，與我現法利益、後世利益、現法後世利益，以其飯食知節量故。」