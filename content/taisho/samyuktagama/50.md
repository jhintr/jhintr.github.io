---
title: "病相應第五十"
date: 2022-01-04T08:35:04+08:00
lastmod: 2022-01-04T08:35:04+08:00
draft: false
brewing: true
weight: 50
---


一二六五

如是我聞。一時佛住王舍城迦蘭陀竹園。爾時有尊者跋迦梨住王舍城金師精舍疾病困苦尊者富隣尼瞻視供養

時跋迦梨語富隣尼汝可詣世尊所為我稽首禮世尊足問訊世尊少病少惱起居輕利安樂住不言跋迦梨住金師精舍疾病困篤委積床褥願見世尊疾病困苦氣力羸惙無由奉詣唯願世尊降此金師精舍以哀愍故

時富隣尼受跋迦梨語已詣世尊所稽首禮足退住一面白佛言世尊尊者跋迦梨稽首世尊足問訊世尊少病少惱起居輕利安樂住不

世尊答言令彼安樂

富隣尼白佛言世尊尊者跋迦梨住金師精舍疾病困篤委在床褥願見世尊無有身力來詣世尊善哉世尊詣金師精舍以哀愍故

爾時世尊默然聽許時富隣尼知世尊聽許已禮足而去

爾時世尊晡時從禪覺往詣金師精舍至跋迦梨住房跋迦梨比丘遙見世尊從床欲起

佛告跋迦梨且止勿起

世尊即坐異床語跋迦梨汝心堪忍此病苦不汝身所患為增為損

跋迦梨白佛如前又摩比丘修多羅廣說世尊我身苦痛極難堪忍欲求刀自殺不樂苦生

佛告跋迦梨我今問汝隨意答我云何跋迦梨色是常耶為非常耶

跋迦梨答言無常世尊

復問若無常是苦耶

答言是苦世尊

復問跋迦梨若無常苦者是變易法於中寧有可貪可欲不

跋迦梨白佛不也世尊

受想行識亦如是說。佛告跋迦梨若於彼身無可貪可欲者是則善終後世亦善

爾時世尊為跋迦梨種種說法示教照喜已從座起去即於彼夜尊者跋迦梨思惟解脫欲執刀自殺不樂久生

時有二天身極端正於後夜時詣世尊所稽首禮足退住一面白佛言世尊尊者跋迦梨疾病困苦思惟解脫欲執刀自殺不樂久生

第二天言彼尊者跋迦梨已於善解脫而得解脫說此語已俱禮佛足即沒不現

爾時世尊夜過晨朝於大眾前敷座而坐告諸比丘昨夜有二天子形體端正來詣我所稽首作禮退住一面而作是言尊者跋迦梨住金師精舍疾病困苦思惟解脫欲執刀自殺不樂久生第二天言尊者跋迦梨已於善解脫而得解脫說此語已稽首作禮即沒不現

爾時世尊告一比丘汝當往詣尊者跋迦梨比丘所語跋迦梨言昨夜有二天來詣我所稽首作禮退住一面語我言尊者跋迦梨疾病困篤思惟解脫欲執刀自殺不樂久生第二天言尊者跋迦梨於善解脫而得解脫說此語已即沒不現此是天語佛復記汝汝於此身不起貪欲是則善終後世亦善

時彼比丘受世尊教已詣金師精舍跋迦梨房

爾時跋迦梨語侍病者汝等持繩床共舉我身著精舍外我欲執刀自殺不樂久生

時有眾多比丘出房舍露地經行受使比丘詣眾多比丘所問眾多比丘言諸尊跋迦梨比丘住在何所

諸比丘答言跋迦梨比丘告侍病者令舉繩床出精舍外欲執刀自殺不樂久生受使比丘即詣跋迦梨所

跋迦梨比丘遙見使比丘來語侍病者下繩床著地彼比丘疾來似世尊使彼侍病者即下繩床著地

時彼使比丘語跋迦梨世尊有教及天有所說

時跋迦梨語侍病者扶我著地不可於床上受世尊教及天所說時侍病者即扶跋迦梨下置於地

時跋迦梨言汝可宣示世尊告勅及天所說

使比丘言跋迦梨大師告汝夜有二天來白我言跋迦梨比丘疾病困篤思惟解脫欲執刀自殺不樂久生第二天言跋迦梨比丘已於善解脫而得解脫說此語已即沒不現世尊復記說汝善於命終後世亦善

跋迦梨言尊者大師善知所知善見所見彼二天者亦善知所知善見所見然我今日於色常無常決定無疑無常者是苦決定無疑若無常苦者是變易法於彼無有可貪可欲決定無疑。受想行識亦復如是。然我今日疾病苦痛猶故隨身欲刀自殺不樂久生即執刀自殺

時使比丘供養跋迦梨死身已還詣佛所稽首禮足退坐一面白佛言世尊我以世尊所勅具告尊者跋迦梨彼作是言大師善知所知善見所見彼二天者亦善知所知善見所見廣說乃至執刀自殺爾時世尊告諸比丘

共詣金師精舍跋迦梨尸所見跋迦梨死身有遠離之色見已語諸比丘汝等見是跋迦梨比丘死身在地有遠離之色不

諸比丘白佛已見世尊

復告諸比丘遶跋迦梨身四面周匝有闇冥之相圍遶身不

諸比丘白佛已見世尊

佛告諸比丘此是惡魔之像周匝求覓跋迦梨善男子識神當生何處

佛告諸比丘跋迦梨善男子不住識神以刀自殺

爾時世尊為彼跋迦梨說第一記

佛說此經已，諸比丘聞佛所說，歡喜奉行。

一二六六

如是我聞。一時佛住王舍城迦蘭陀竹園。時有尊者闡陀住那羅聚落好衣菴羅林中疾病困篤

時尊者舍利弗聞尊者闡陀在那羅聚落好衣菴羅林中疾病困篤聞已語尊者摩訶拘絺羅尊者知不闡陀比丘在那羅聚落好衣菴羅林中疾病困篤當往共看摩訶拘絺羅默然許之

時尊者舍利弗與尊者摩訶拘絺羅共詣那羅聚落好衣菴羅林中至尊者闡陀住房

尊者闡陀遙見尊者舍利弗尊者摩訶拘絺羅凭床欲起

尊者舍利弗語尊者闡陀汝且莫起

尊者舍利弗尊者摩訶拘絺羅坐於異床問尊者闡陀云何尊者闡陀所患為可堪忍不為增為損如前叉摩修多羅廣說

尊者闡陀言我今身病極患苦痛難可堪忍所起之病但增無損唯欲執刀自殺不樂苦活

尊者舍利弗言尊者闡陀汝當努力莫自傷害若汝在世我當與汝來往周旋汝若有乏我當給汝如法湯藥汝若無看病人我當看汝必令適意非不適意

闡陀答言我有供養那羅聚落諸婆羅門長者悉見看視衣被飲食臥具湯藥無所乏少自有弟子修梵行者隨意瞻病非不適意但我疾病苦痛逼身難可堪忍唯欲自殺不樂苦生

舍利弗言我今問汝隨意答我闡陀眼及眼識眼所識色彼寧是我、異我、相在不

闡陀答言不也

尊者舍利弗復問闡陀耳鼻舌身意及意識意識所識法彼寧是我、異我、相在不

闡陀答言不也

尊者舍利弗復問闡陀汝於眼眼識及色為何所見何所識何所知故言眼眼識及色非我、不異我、不相在

闡陀答言我於眼眼識及色見滅知滅故見眼眼識及色非我、不異我、不相在

復問闡陀汝於耳鼻舌身意意識及法何所見何所知故於意意識及法見非我、不異我、不相在

闡陀答言尊者舍利弗我於意意識及法見滅知滅故於意意識及法見非我、不異我、不相在尊者舍利弗然我今日身病苦痛不能堪忍欲以刀自殺不樂苦生

時尊者摩訶拘絺羅語尊者闡陀汝今當於大師修習正念如所說句有所依者則為動搖動搖者有所趣向趣向者為不休息不休息者則隨趣往來隨趣往來者則有未來生死有未來生死故有未來出沒有未來出沒故則有生老病死憂悲苦惱如是純一苦聚集如所說句無所依者則不動搖不動搖者得無趣向無趣向者則有止息有止息故則不隨趣往來不隨趣往來則無未來出沒無未來出沒者則無生老病死憂悲惱苦如是純大苦聚滅

闡陀言尊者摩訶拘絺羅供養世尊事於今畢矣隨順善逝今已畢矣適意非不適意弟子所作於今已作若復有餘弟子所作供養師者亦當如是供養大師適意非不適意然我今日身病苦痛難可堪忍唯欲以刀自殺不樂苦生爾時尊者闡陀即於那羅聚落好衣菴羅林中以刀自殺

時尊者舍利弗供養尊者闡陀舍利已往詣佛所稽首禮足退住一面白佛言世尊尊者闡陀於那羅聚落好衣菴羅林中以刀自殺云何世尊彼尊者闡陀當至何趣云何受生後世云何

佛告尊者舍利弗彼不自記說言尊者摩訶拘絺羅我供養世尊於今已畢隨順善逝於今已畢適意非不適意若復有餘供養大師者當如是作適意非不適意耶

爾時尊者舍利弗復問世尊彼尊者闡陀先於鎮珍尼婆羅門聚落有供養家極親厚家善言語家

佛告舍利弗如是舍利弗正智正善解脫善男子有供養家親厚家善言語家舍利弗我不說彼有大過若有捨此身餘身相續者我說彼等則有大過若有捨此身已餘身不相續者我不說彼有大過也無大過故於那羅聚落好衣菴羅林中以刀自殺

如是世尊為彼尊者闡陀說第一記

佛說此經已尊者舍利弗歡喜作禮而去

一〇二三

如是我聞。一時佛住舍衛國祇樹給孤獨園。時有尊者叵求那住東園鹿母講堂疾病困篤

尊者阿難往詣佛所稽首禮足退住一面白佛言世尊尊者叵求那住東園鹿母講堂疾病困篤如是病比丘多有死者善哉世尊願至東園鹿母講堂尊者叵求那所以哀愍故

爾時世尊默然而許至日晡時從禪覺往詣東園鹿母講堂至尊者叵求那房敷座而坐為尊者叵求那種種說法示教照喜示教照喜已從坐起去

尊者叵求那世尊去後尋即命終當命終時諸根喜悅顏貌清淨膚色鮮白

時尊者阿難供養尊者叵求那舍利已往詣佛所稽首佛足却住一面白佛言世尊尊者叵求那世尊來後尋便命終臨命終時諸根喜悅膚色清淨鮮白光澤不審世尊彼當生何趣云何受生後世云何

佛告阿難若有比丘先未病時未斷五下分結若覺病起其身苦患心不調適生分微弱得聞大師教授教誡種種說法彼聞法已斷五下分結阿難是則大師教授設法福利

復次阿難若有比丘先未病時未斷五下分結然後病起身遭苦患生分轉微不蒙大師教授教誡說法然遇諸餘多聞大德修梵行者教授教誡說法得聞法已斷五下分結阿難是名教授教誡聽法福利

復次阿難若比丘先未病時不斷五下分結乃至生分微弱不聞大師教授教誡說法復不聞餘多聞大德諸梵行者教授教誡說法然彼先所受法獨靜思惟稱量觀察得斷五下分結阿難是名思惟觀察先所聞法所得福利

復次阿難若有比丘先未病時斷五下分結不得無上愛盡解脫不起諸漏心善解脫然後得病身遭苦患生分微弱得聞大師教授教誡說法得無上愛盡解脫不起諸漏離欲解脫阿難是名大師說法福利

復次阿難若有比丘先未病時斷五下分結不得無上愛盡解脫不起諸漏離欲解脫覺身病起極遭苦患不得大師教授教誡說法然得諸餘多聞大德諸梵行者教授教誡說法得無上愛盡解脫不起諸漏離欲解脫阿難是名教授教誡聞法福利

復次阿難若有比丘先未病時斷五下分結不得無上愛盡解脫不起諸漏離欲解脫其身病起極生苦患不得大師教授教誡說法不得諸餘多聞大德教授教誡說法然先所聞法獨一靜處思惟稱量觀察得無上愛盡解脫不起諸漏離欲解脫阿難是名思惟先所聞法所得福利

何緣叵求那比丘不得諸根欣悅色貌清淨膚體鮮澤叵求那比丘先未病時未斷五下分結彼親從大師聞教授教誡說法斷五下分結世尊為彼尊者叵求那受阿那含記

佛說此經已尊者阿難聞佛所說歡喜隨喜作禮而去

一〇二四

如是我聞。一時佛住舍衛國祇樹給孤獨園。

爾時尊者阿濕波誓住東園鹿母講堂身遭重病極生苦患尊者富隣尼瞻視供給如前跋迦梨修多羅廣說謂說三受乃至轉增無損

佛告阿濕波誓汝莫變悔

阿濕波誓白佛言世尊我實有變悔

佛告阿濕波誓汝得無破戒耶

阿濕波誓白佛言世尊我不破戒

佛告阿濕波誓汝不破戒何為變悔

阿濕波誓白佛言世尊我先未病時得身息樂正受多修習我於今日不復能得入彼三昧我作是思惟將無退失是三昧耶

佛告阿濕波誓我今問汝隨意答我阿濕波誓汝見色即是我、異我、相在不

阿濕波誓白佛言不也世尊

復問汝見受想行識是我、異我、相在不

阿濕波誓白佛言不也世尊

佛告阿濕波誓汝既不見色是我、異我、相在不見受想行識是我、異我、相在何故變悔

阿濕波誓白佛言世尊不正思惟故

佛告阿濕波誓若沙門、婆羅門三昧堅固三昧平等若不得入彼三昧不應作念我於三昧退減若復聖弟子不見色是我、異我、相在不見受想行識是我、異我、相在但當作是覺知貪欲永盡無餘瞋恚愚癡永盡無餘貪恚癡永盡無餘已一切漏盡無漏心解脫慧解脫現法自知作證：我生已盡，梵行已立，所作已作，自知不受後有

佛說是法時尊者阿濕波誓不起諸漏心得解脫歡喜踊悅歡喜踊悅故身病即除

佛說此經令尊者阿濕波誓歡喜隨喜已從坐起而去

差摩迦修多羅如五受陰處說

一〇二五

如是我聞。一時佛住舍衛國祇樹給孤獨園。時有異比丘年少新學於此法律出家未久少知識獨一客旅無人供給住邊聚落客僧房中疾病困篤

時有眾多比丘詣佛所稽首禮足却坐一面白佛言世尊有一比丘年少新學乃至疾病困篤住邊聚落客僧房中有是病比丘多死無活善哉世尊往彼住處以哀愍故

爾時世尊默然而許即日晡時從禪覺至彼住處

彼病比丘遙見世尊扶床欲起

佛告比丘息臥勿起云何比丘苦患寧可忍不如前差摩迦修多羅廣說如是三受乃至病苦但增不損

佛告病比丘我今問汝隨意答我汝得無變悔耶

病比丘白佛實有變悔世尊

佛告病比丘汝得無犯戒耶

病比丘白佛言世尊實不犯戒

佛告病比丘汝若不犯戒何為變悔

病比丘白佛世尊我年幼稚出家未久於過人法勝妙知見未有所得我作是念命終之時知生何處故生變悔

佛告比丘我今問汝隨意答我云何比丘有眼故有眼識耶

比丘白佛如是世尊

復問比丘於意云何有眼識故有眼觸眼觸因緣生內受若苦、若樂、不苦不樂耶

比丘白佛如是世尊耳鼻舌身意亦如是說

云何比丘若無眼則無眼識耶

比丘白佛如是世尊

復問比丘若無眼識則無眼觸耶若無眼觸則無眼觸因緣生內受若苦、若樂、不苦不樂耶

比丘白佛如是世尊耳鼻舌身意亦如是說

是故比丘當善思惟如是法得善命終後世亦善爾時世尊為病比丘種種說法示教照喜已從坐起去

時病比丘世尊去後尋即命終臨命終時諸根喜悅顏貌清淨膚色鮮白

時眾多比丘詣佛所稽首禮足退坐一面白佛言世尊彼年少比丘疾病困篤尊者今已命終當命終時諸根喜悅顏貌清淨膚色鮮白云何世尊如是比丘當生何處云何受生後世云何

佛告諸比丘彼命過比丘是真寶物聞我說法分明解了於法無畏得般涅槃汝等但當供養舍利

世尊爾時為彼比丘受第一記

佛說此經已，諸比丘聞佛所說，歡喜奉行。

一〇二六

如是我聞。一時佛住舍衛國祇樹給孤獨園。如上說差別者諦聽善思當為汝說若彼比丘作如是念我此識身及外境界一切相無有我我所見我慢繫著使及心解脫慧解脫現法自知作證具足住於此識身及外境界一切相無有我我所見我慢繫著使及彼心解脫慧解脫現法自知作證具足住彼比丘我此識身及外境界一切相無有我我所見我慢繫著使及心解脫慧解脫現法自知作證具足住於此識身及外境界一切相無有我我所見我慢繫著使及心解脫慧解脫現法自知作證具足住若彼比丘於此識身及外境界一切相無有我我所見我慢繫著使及心解脫慧解脫現法自知作證具足住於此識身及外境界一切相無有我我所見我慢繫著使及彼心解脫慧解脫現法自知作證具足住者是名比丘斷愛欲轉諸結止慢無間等究竟苦邊

佛說此經已，諸比丘聞佛所說，歡喜奉行。

一〇二七

如是我聞。一時佛住舍衛國祇樹給孤獨園。如上說差別者乃至佛告病比丘汝不自犯戒耶

比丘白佛言世尊我不以持淨戒故於世尊所修梵行

佛告比丘汝以何等法故於我所修梵行

比丘白佛為離貪欲故於世尊所修梵行為離瞋恚愚癡故於世尊所修梵行

佛告比丘如是如是汝正應為離貪欲故於我所修梵行離瞋恚愚癡故於我所修梵行比丘貪欲纏故不得離欲無明纏故慧不清淨是故比丘於欲離欲心解脫離無明故慧解脫若比丘於欲離欲心解脫身作證離無明故慧解脫是名比丘斷諸愛欲轉結縛止慢無間等究竟苦邊是故比丘於此法善思惟如前廣說乃至受第一記

佛說此經已諸比丘聞佛所說歡喜隨喜作禮而去

一〇二八

如是我聞。一時佛住舍衛國祇樹給孤獨園。時有眾多比丘集於伽梨隸講堂時多有比丘疾病

爾時世尊晡時從禪覺往至伽梨隸講堂於大眾前敷座而坐坐已告諸比丘當正念正智以待時是則為我隨順之教比丘云何為正念謂比丘內身身觀念處精勤方便正念正智調伏世間貪憂外身身觀念處內外身身觀念處內受外受內外受內心外心內外心內法外法內外法法觀念處精勤方便正念正智調伏世間貪憂是名比丘正憶念

云何正智謂比丘若來若去正知而住瞻視觀察屈申俯仰執持衣鉢行住坐臥眠覺乃至五十六十依語默正智行比丘是名正智

如是比丘正念正智住者能起樂受有因緣非無因緣云何因緣謂緣於身作是思惟我此身無常有為心因緣生樂受亦無常有為心因緣生身及樂受觀察無常觀察生滅觀察離欲觀察滅盡觀察捨彼觀察身及樂受無常乃至捨已若於身及樂受貪欲使者永不復使

如是正念正智生苦受因緣非不因緣云何為因緣如是緣身作是思惟我此身無常有為心因緣生苦受亦無常有為心因緣生身及苦受觀察無常乃至捨於此及苦受瞋恚所使永不復使

如是正念正智生不苦不樂受因緣非不因緣云何因緣謂身因緣作是思惟我此身無常有為心因緣生彼不苦不樂受亦無常有為心因緣生彼身及不苦不樂受觀察無常乃至捨若所有身及不苦不樂受無明使使使永不復使多聞聖弟子如是觀者於色厭離於受想行識厭離厭離已離欲離欲已解脫解脫知見：我生已盡，梵行已立，所作已作，自知不受後有

爾時世尊即說偈言

  樂覺所覺時，莫能知樂覺，

  貪欲使所使，不見於出離，

  苦受所覺時，莫能知苦受，

  瞋恚使所使，不見出離道，

  不苦不樂受，等正覺所說，

  彼亦不能知，終不度彼岸，

  若比丘精勤，正智不傾動，

  於彼一切受，黠慧能悉知，

  能知諸受已，現法盡諸漏，

  依慧而命終，涅槃不墮數，

佛說此經已，諸比丘聞佛所說，歡喜奉行。

一〇二九

如是我聞。一時佛住舍衛國祇樹給孤獨園。如上說時有眾多比丘集會迦梨隸講堂多有疾病如上說差別者乃至聖弟子如是觀者於色解脫於受想行識解脫我說是等解脫生老病死

爾時世尊即說偈言

  智慧多聞者，非不覺諸受，

  若於苦樂受，分別諦明了，

  當知堅固事，凡夫有昇降，

  於樂不染著，於苦不傾動，

  知受不受生，依於貪恚覺，

  斷除斯等已，其心善解脫，

  繫念緣妙境，正向待終期，

  若比丘精勤，正智不傾動，

  於此一切受，慧者能覺知，

  了知諸受已，現法盡諸漏，

  依慧而命終，涅槃不墮數，

佛說此經已諸比丘歡喜作禮而去

一〇三〇

如是我聞。一時佛住舍衛國祇樹給孤獨園。

爾時給孤獨長者得病身極苦痛世尊聞已晨朝著衣持鉢，入舍衛城乞食，次第乞食至給孤獨長者舍

長者遙見世尊馮床欲起

世尊見已即告之言長者勿起增其苦患世尊即坐告長者言云何長者病可忍不身所苦患為增為損

長者白佛甚苦世尊難可堪忍乃至說三受如差摩修多羅廣說乃至苦受但增不損

佛告長者當如是學於佛不壞淨於法僧不壞淨聖戒成就

長者白佛如世尊說四不壞淨我有此法此法中有我世尊我今於佛不壞淨法僧不壞淨聖戒成就

佛告長者善哉，善哉！即記長者得阿那含果

長者白佛唯願世尊今於此食爾時世尊默而許之

長者即勅辦種種淨美飲食供養世尊世尊食已為長者種種說法示教照喜已從坐起而去

一〇三一

如是我聞。一時佛住舍衛國祇樹給孤獨園。

時尊者阿難聞給孤獨長者身遭苦患往詣其舍長者遙見阿難馮床欲起乃至說三受如前叉摩修多羅廣說乃至苦患但增不損

時尊者阿難告長者言勿恐怖若愚癡無聞凡夫不信於佛不信法僧聖戒不具故有恐怖亦畏命終及後世苦汝今不信已斷已知於佛淨信具足於法僧淨信具足聖戒成就

長者白尊者阿難我今何所恐怖我始於王舍城寒林中丘塚間見世尊即得於佛不壞淨於法僧不壞淨聖戒成就自從是來家有錢財悉與佛弟子比丘、比丘尼優婆塞優婆夷共

尊者阿難言善哉長者汝自記說是須陀洹果

長者白尊者阿難可就此食

尊者阿難默然受請

即辦種種淨美飲食供養尊者阿難食已復為長者種種說法示教照喜已從坐起而去

一〇三二

如是我聞。一時佛住舍衛國祇樹給孤獨園。

爾時尊者舍利弗聞給孤獨長者身遭苦患聞已語尊者阿難知不給孤獨長者身遭苦患當共往看尊者阿難默然而許

時尊者舍利弗與尊者阿難共詣給孤獨長者舍長者遙見尊者舍利弗扶床欲起乃至說三種受如叉摩修多羅廣說身諸苦患轉增無損

尊者舍利弗告長者言當如是學不著眼不依眼界生貪欲識不著耳鼻舌身意亦不著不依意界生貪欲識不著色不依色界生貪欲識不著聲香味觸法不依法界生貪欲識不著於地界不依地界生貪欲識不著於水火風空識界不依識界生貪欲識不著色陰不依色陰生貪欲識不著受想行識陰不依識陰生貪欲識

時給孤獨長者悲歎流淚尊者阿難告長者言汝今怯劣耶

長者白阿難不怯劣也我自顧念奉佛以來二十餘年未聞尊者舍利弗說深妙法如今所聞

尊者舍利弗告長者言我亦久來未嘗為諸長者說如是法

長者白尊者舍利弗有居家白衣有勝信勝念勝樂不聞深法而生退沒善哉尊者舍利弗當為居家白衣說深妙法以哀愍故尊者舍利弗今於此食尊者舍利弗等默然受請

即設種種淨美飲食恭敬供養食已復為長者種種說法示教照喜示教照喜已即從坐起而去

一〇三三

達磨提離長者修多羅亦如世尊為給孤獨長者初修多羅廣說第二修多羅亦如是說差別者若復長者依此四不壞淨已於上修習六念謂念如來事乃至念天

長者白佛言世尊依四不壞淨於上修六隨念我今悉成就我常修念如來事乃至念天

佛告長者善哉，善哉！汝今自記阿那含果

長者白佛唯願世尊受我請食爾時世尊默然受請

長者知佛受請已即具種種淨美飲食恭敬供養世尊食已復為長者種種說法示教照喜已從坐起而去

一〇三四

如是我聞。一時佛住王舍城迦蘭陀竹園。

時有長壽童子是樹提長者孫子身嬰重病

爾時世尊聞長壽童子身嬰重病晨朝著衣持鉢入王舍城乞食次第到長壽童子舍長壽童子遙見世尊扶床欲起乃至說三受如叉摩修多羅廣說乃至病苦但增無損是故童子當如是學於佛不壞淨於法僧不壞淨聖戒成就當如是學

童子白佛言世尊如世尊說四不壞淨我今悉有我常於佛不壞淨於法僧不壞淨聖戒成就

佛告童子汝當依四不壞淨於上修習六明分想何等為六謂一切行無常想無常苦想苦無我想觀食想一切世間不可樂想死想

童子白佛言如世尊說依四不壞淨修習六明分想我今悉有然我作是念我命終後不知我祖父樹提長者當云何

爾時樹提長者語長壽童子言汝於我所故念且停汝今且聽世尊說法思惟憶念可得長夜福利安樂饒益

時長壽童子言我於一切諸行當作無常想無常苦想苦無我想觀食想一切世間不可樂想死想常現在前

佛告童子汝今自記斯陀含果

長壽童子白佛言世尊唯願世尊住我舍食爾時世尊默然而許

長壽童子即辦種種淨美飲食恭敬供養世尊食已復為童子種種說法示教照喜已從坐起而去

一〇三五

如是我聞。一時佛住波羅奈國仙人住處鹿野苑中

時婆藪長者身遭苦患

爾時世尊聞婆藪長者身遭苦患如前達摩提那長者修多羅廣說得阿那含果記乃至從坐起而去

一〇三六

如是我聞一時佛住迦毘羅衛國尼拘律園中

時有釋氏沙羅疾病委篤

爾時世尊聞釋氏沙羅疾病委篤晨朝著衣持鉢入迦維羅衛國乞食次到釋氏沙羅舍釋氏沙羅遙見世尊扶床欲起乃至說三受如差摩迦修多羅廣說乃至患苦但增不損是故釋氏沙羅當如是學於佛不壞淨於法僧不壞淨聖戒成就

釋氏沙羅白佛言如世尊說於佛不壞淨於法僧不壞淨聖戒成就我悉有之我常於佛不壞淨於法僧不壞淨聖戒成就

佛告釋氏沙羅是故汝當依佛不壞淨法僧不壞淨聖戒成就於上修習五喜處何等為五謂念如來事乃至自所施法

釋氏沙羅白佛言如世尊說依四不壞淨修五喜處我亦有之我常念如來事乃至自所施法

佛言善哉，善哉！汝今自記斯陀含果

沙羅白佛唯願世尊今我舍食爾時世尊默然而許

沙羅長者即辦種種淨美飲食恭敬供養世尊食已復為沙羅長者種種說法示教照喜已從坐起而去

一〇三七

如是我聞一時佛住那梨聚落曲谷精舍

爾時耶輸長者疾病困篤如是乃至得阿那含果記如達摩提那修多羅廣說

一〇三八

如是我聞一時佛住瞻婆國竭伽池側時有摩那提那長者疾病新差

時摩那提長者語一士夫言善男子汝往尊者阿那律所為我稽首阿那律足問訊起居輕利安樂住不明日通身四人願受我請若受請者汝復為我白言我俗人多有王家事不能得自往奉迎唯願尊者時到通身四人來赴我請哀愍故

時彼男子受長者教詣尊者阿那律所稽首禮足白言尊者摩那提那長者敬禮問訊少病少惱起居輕利安樂住不唯願尊者通身四人明日日中哀受我請時尊者阿那律默然受請

時彼士夫復以摩那提那長者語白尊者阿那律我是俗人多有王家事不得躬自奉迎唯願尊者通身四人明日日中哀受我請憐愍故

尊者阿那律陀言汝且自安我自知時明日通身四人往詣其舍

時彼士夫受尊者阿那律教還白長者阿梨當知我已詣尊者阿那律具宣尊意尊者阿那律言汝且自安我自知時

彼長者摩那提那夜辦淨美飲食晨朝復告彼士夫汝往至彼尊者阿那律所白言時到

時彼士夫即受教行詣尊者阿那律所稽首禮足白言供具已辦唯願知時

時尊者阿那律著衣持鉢通身四人詣長者舍

時摩那提那長者婇女圍遶住內門左見尊者阿那律舉體執足敬禮引入就坐各別稽首問訊起居退坐一面

尊者阿那律問訊長者堪忍安樂住不

長者答言如是尊者堪忍樂住先遭疾病當時委篤今已蒙差

尊者阿那律問長者言汝住何住能令疾病苦患時得除差

長者白言尊者阿那律我住四念處專修繫念故身諸苦患時得休息何等為四謂內身身觀念住精勤方便正念正智調伏世間貪憂外身內外身內受外受內外受內心外心內外心內法外法內外法法觀念住精勤方便正念正智調伏世間貪憂如是尊者阿那律我於四念處繫心住故身諸苦患時得休息尊者阿那律住故身諸苦患時得休息

尊者阿那律告長者言汝今自記阿那含果

時摩那提那長者以種種淨美飲食自手供養自恣飽滿食已澡漱畢摩那提那長者復坐卑床聽說法尊者阿那律種種說法示教照喜已從坐起去