---
title: 受相應第六
date: 2021-10-13T11:05:46+08:00
lastmod: 2021-10-16
draft: false
brewing: false
weight: 6
---

<ul class="list-inline">
  <li class="list-inline-item">大正藏編號</li>
  <li class="list-inline-item">466～489</li>
</ul>

---

#### 466

如是我聞。一時佛住王舍城迦蘭陀竹園。爾時尊者羅睺羅往詣佛所，稽首禮足，退坐一面，白佛言：「世尊！云何知、云何見，我此識身及外境界一切相得無有我、我所、見、我慢、繫著、使？」

佛告羅睺羅：「有三受，苦受、樂受、不苦不樂受，此三受何因、何集、何生、何轉？謂此三受觸因、觸集、觸生、觸轉，彼彼觸因，彼彼受生，若彼彼觸滅，彼彼受亦滅、止、清涼、沒，如是知、如是見，我此識及外境界一切相得無有我、我所、見、我慢、繫著、使。」

佛說此經已，尊者羅睺羅聞佛所說，歡喜奉行。

#### 467

如是我聞。一時佛住王舍城迦蘭陀竹園。爾時尊者羅睺羅往詣佛所，稽首禮足，退住一面，白佛言：「世尊！云何知、云何見，我此識身及外境界一切相得無有我、我所、見、我慢、繫著、使？」

佛告羅睺羅：「有三受，苦受、樂受、不苦不樂受，觀於樂受而作苦想，觀於苦受作劍刺想，觀不苦不樂受作無常想，若彼比丘觀於樂受而作苦想，觀於苦受作劍刺想，觀不苦不樂受作無常滅想者，是名正見。」

爾時世尊即說偈言：

> 觀樂作苦想，苦受同劍刺，於不苦不樂，修無常滅想。

> 是則為比丘，正見成就者，寂滅安樂道，住於最後邊，永離諸煩惱，摧伏眾魔軍。

佛說此經已，尊者羅睺羅聞佛所說，歡喜奉行。

#### 468

如是我聞。一時佛住王舍城迦蘭陀竹園。爾時尊者羅睺羅往詣佛所，稽首佛足，退坐一面，白佛言：「世尊！云何知、云何見，我此識身及外境界一切相得無有我、我所、見、我慢、繫著、使？」

佛告羅睺羅：「有三受，苦受、樂受、不苦不樂受，觀於樂受，為斷樂受貪使，故於我所修梵行，斷苦受瞋恚使，故於我所修梵行，斷不苦不樂受癡使，故於我所修梵行。

「羅睺羅！若比丘樂受貪使已斷、已知，苦受恚使已斷、已知，不苦不樂受癡使已斷、已知者，是名比丘斷除愛欲縛，去諸結慢，無間等究竟苦邊。」

爾時世尊即說偈言：

> 樂受所受時，則不知樂受，貪使之所使，不見出要道。

> 苦受所受時，則不知苦受，瞋恚使所使，不見出要道。

> 不苦不樂受，正覺之所說，不善觀察者，終不度彼岸。

> 比丘勤精進，正知不動轉，如此一切受，慧者能覺知，覺知諸受者，現法盡諸漏。

> 明智者命終，不墮於眾數，眾數既已斷，永處般涅槃。

佛說此經已，尊者羅睺羅聞佛所說，歡喜奉行。

#### 469

如是我聞。一時佛住王舍城迦蘭陀竹園。爾時世尊告諸比丘：「大海深嶮者，此世間愚夫所說深嶮，非賢聖法律所說深嶮，世間所說者，是大水積聚數耳，若從身生諸受，眾苦逼迫，或惱或死，是名大海極深嶮處，愚癡無聞凡夫於此身生諸受，苦痛逼迫，或惱或死，憂悲稱怨，啼哭號呼，心亂發狂，長淪沒溺，無止息處，多聞聖弟子於身生諸受，苦痛逼迫，或惱或死，不生憂悲，啼哭號呼，心生狂亂，不淪生死，得止息處。」

爾時世尊即說偈言：

> 身生諸苦受，逼迫乃至死，憂悲不息忍，號呼發狂亂。

> 心自生障礙，招集眾苦增，永淪生死海，莫知休息處。

> 能捨身諸受，身所生苦惱，切迫乃至死，不起憂悲想，不啼哭號呼，能自忍眾苦。

> 心不生障礙，招集眾苦增，不淪沒生死，永得安隱處。

佛說此經已，諸比丘聞佛所說，歡喜奉行。

#### 470

如是我聞。一時佛住王舍城迦蘭陀竹園。爾時世尊告諸比丘：「愚癡無聞凡夫生苦樂受、不苦不樂受，多聞聖弟子亦生苦樂受、不苦不樂受，諸比丘！凡夫聖人有何差別？」

諸比丘白佛：「世尊是法根、法眼、法依，善哉，世尊！唯願廣說，諸比丘聞已，當受奉行。」

佛告諸比丘：「愚癡無聞凡夫身觸生諸受，苦痛逼迫，乃至奪命，憂愁啼哭，稱怨號呼。」

佛告諸比丘：「諦聽，善思，當為汝說。諸比丘！愚癡無聞凡夫身觸生諸受，增諸苦痛，乃至奪命，愁憂稱怨，啼哭號呼，心生狂亂，當於爾時，增長二受，若身受、若心受，譬如士夫，身被雙毒箭，極生苦痛，愚癡無聞凡夫亦復如是，增長二受，身受心受，極生苦痛，所以者何？以彼愚癡無聞凡夫不了知故，於諸五欲生樂受觸，受五欲樂，受五欲樂故，為貪使所使，苦受觸故，則生瞋恚，生瞋恚故，為恚使所使，於此二受若集、若滅、若味、若患、若離不如實知，不如實知故，生不苦不樂受，為癡使所使，為樂受所繫終不離，苦受所繫終不離，不苦不樂受所繫終不離，云何繫？謂為貪、恚、癡所繫，為生老病死、憂悲惱苦所繫。

「多聞聖弟子身觸生苦受，大苦逼迫，乃至奪命，不起憂悲稱怨，啼哭號呼，心亂發狂，當於爾時，唯生一受，所謂身受，不生心受，譬如士夫，被一毒箭，不被第二毒箭，當於爾時，唯生一受，所謂身受，不生心受，為樂受觸，不染欲樂，不染欲樂故，於彼樂受貪使不使，於苦觸受不生瞋恚，不生瞋恚故，恚使不使，於彼二使集、滅、味、患、離如實知，如實知故，不苦不樂受癡使不使，於彼樂受解脫不繫，苦受、不苦不樂受解脫不繫，於何不繫？謂貪、恚、癡不繫，生老病死、憂悲惱苦不繫。

爾時世尊即說偈言：

> 多聞於苦樂，非不受覺知，彼於凡夫人，其實大有聞。

> 樂受不放逸，苦觸不增憂，苦樂二俱捨，不順亦不違。

> 比丘勤方便，正智不傾動，於此一切受，黠慧能了知。

> 了知諸受故，現法盡諸漏，身死不墮數，永處般涅槃。

佛說此經已，諸比丘聞佛所說，歡喜奉行。

#### 471

如是我聞。一時佛住王舍城迦蘭陀竹園。爾時世尊告諸比丘：「譬如空中狂風卒起，從四方來，有塵土風、無塵土風、毘濕波風、鞞嵐婆風、薄風、厚風，乃至風輪起風，身中受風亦復如是，種種受起，樂受、苦受、不苦不樂受，樂身受、苦身受、不苦不樂身受，樂心受、苦心受、不苦不樂心受，樂食受、苦食受、不苦不樂食受，樂無食、苦無食、不苦不樂無食受，樂貪受、苦貪受、不苦不樂貪受，樂出要受、苦出要受、不樂不苦出要受。」

爾時世尊即說偈言：

> 譬如虛空中，種種狂風起，東西南北風，四維亦如是。

> 有塵及無塵，乃至風輪起，如是此身中，諸受起亦然。

> 若樂若苦受，及不苦不樂，有食與無食，貪著不貪著。

> 比丘勤方便，正智不傾動，於此一切受，黠慧能了知。

> 了知諸受故，現法盡諸漏，身死不墮數，永處般涅槃。

佛說此經已，諸比丘聞佛所說，歡喜奉行。

#### 472

如是我聞。一時佛住王舍城迦蘭陀竹園。爾時世尊告諸比丘：「譬如客舍種種人住，若剎利、婆羅、長者、居士、野人、獵師、持戒、犯戒、在家、出家，悉於中住，此身亦復如是，種種受生，苦受、樂受、不苦不樂受，樂身受、苦身受、不苦不樂身受，樂心受、苦心受、不苦不樂心受，樂食受、苦食受、不苦不樂食受，樂無食受、苦無食受、不苦不樂無食受，樂貪著受、苦貪著受、不苦不樂貪著受，樂出要受、苦出要受、不苦不樂出要受。」

爾時世尊即說偈言：

> 譬如客舍中，種種人住止，剎利婆羅門，長者居士等。

> 旃陀羅野人，持戒犯戒者，在家出家人，如是等種種。

> 此身亦如是，種種諸受生，若樂若苦受，及不苦不樂，有食與無食，貪著不貪著。

> 比丘勤方便，正智不傾動，於此一切受，黠慧能了知。

> 了知諸受故，現法盡諸漏，身死不墮數，永處般涅槃。

佛說此經已，諸比丘聞佛所說，歡喜奉行。

#### 473

如是我聞。一時佛住王舍城迦蘭陀竹園。時有異比丘獨一靜處禪思，念言：「世尊說三受，樂受、苦受、不苦不樂受，又說諸所有受悉皆是苦，此有何義？」

是比丘作是念已，從禪起，往詣佛所，稽首禮足，退住一面，白佛言：「世尊！我於靜處禪思，念言，世尊說三受，樂受、苦受、不苦不樂受，又說諸所有受悉皆是苦，此有何義？」

佛告比丘：「我以一切行無常故，一切諸行變易法故，說諸所有受悉皆是苦。」

爾時世尊即說偈言：

> 知諸行無常，皆是變易法，故說受悉苦，正覺之所知。

> 比丘勤方便，正智不傾動，於諸一切受，黠慧能了知。

> 悉知諸受已，現法盡諸漏，身死不墮數　永處般涅槃。

佛說是經已，諸比丘聞佛所說，歡喜奉行。

#### 474

如是我聞。一時佛住王舍城迦蘭陀竹園。爾時尊者阿難獨一靜處禪思，念言：「世尊說三受，樂受、苦受、不苦不樂受，又復說諸所有受悉皆是苦，此有何義？」

作是念已，從禪起，詣世尊所，稽首禮足，退住一面，白佛言：「世尊！我獨一靜處禪思，念言，如世尊說三受，樂受、苦受、不苦不樂受，又說一切諸受悉皆是苦，此有何義？」

佛告阿難：「我以一切行無常故，一切行變易法故，說諸所有受悉皆是苦。又復，阿難！我以諸行漸次寂滅故說，以諸行漸次止息故說一切諸受悉皆是苦。」

阿難白佛言：「云何，世尊！以諸受漸次寂滅故說？」

佛告阿難：「初禪正受時，言語寂滅，第二禪正受時，覺觀寂滅，第三禪正受時，喜心寂滅，第四禪正受時，出入息寂滅，空入處正受時，色想寂滅，識入處正受時，空入處想寂滅，無所有入處正受時，識入處想寂滅，非想非非想入處正受時，無所有入處想寂滅，想受滅正受時，想受寂滅，是名漸次諸行寂滅。」

阿難白佛言：「世尊！云何漸次諸行止息？」

佛告阿難：「初禪正受時，言語止息，二禪正受時，覺觀止息，三禪正受時，喜心止息，四禪正受時，出入息止息，空入處正受時，色想止息，識入處正受時，空入處想止息，無所有入處正受時，識入處想止息，非想非非想入處正受時，無所有入處想止息，想受滅正受時，想受止息，是名漸次諸行止息。」

阿難白佛：「世尊！是名漸次諸行止息。」

佛告阿難：「復有勝止息、奇特止息、上止息、無上止息，如是止息於餘止息，無過上者。」

阿難白佛：「何等為勝止息、奇特止息、上止息、無上止息、諸餘止息無過上者？」

佛告阿難：「於貪欲心不樂、解脫，恚癡心不樂、解脫，是名勝止息、奇特止息、上止息、無上止息、諸餘止息無過上者。」

佛說此經已，尊者阿難聞佛所說，歡喜奉行。

#### 475

如是我聞。一時佛住王舍城迦蘭陀竹園。爾時世尊告諸比丘：「毘婆尸如來未成佛時，獨一靜處，禪思思惟，作如是觀，觀察諸受，云何為受，云何受集，云何受滅，云何受集道跡，云何受滅道跡，云何受味，云何受患，云何受離？如是觀察，有三受，樂受、苦受、不苦不樂受，觸集是受集，觸滅是受滅，若於受愛樂讚歎、染著堅住，是名受集道跡，若於受不愛樂讚歎、染著堅住，是名受滅道跡，若受因緣生樂喜是名受味，若受無常變易法是名受患，若於受斷欲貪、越欲貪是名受離。」佛說此經已，諸比丘聞佛所說，歡喜奉行。

- 如毘婆尸佛，如是式棄佛、毘濕波浮佛、迦羅迦孫提佛、迦那迦牟尼佛、迦葉佛，及我釋迦文佛未成佛時，思惟觀察諸受亦復如是。

#### 476

如是我聞。一時佛住王舍城迦蘭陀竹園。爾時有異比丘獨一靜處禪思，如是觀察諸受：「云何受，云何受集，云何受滅，云何受集道跡，云何受滅道跡，云何受味，云何受患，云何受離？」

時彼比丘從禪覺已，詣世尊所，稽首禮足，退住一面，白佛言：「世尊！我獨一靜處禪思，觀察諸受，云何為受，云何受集，云何受滅，云何受集道跡，云何受滅道跡，云何受味，云何受患，云何受離？」

佛告比丘：「有三受，樂受、苦受、不苦不樂受，觸集是受集，觸滅是受滅，若於受愛樂讚歎、染著堅住，是名受集道跡，若於受不愛樂讚歎、染著堅住，是名受滅道跡，若受因緣生樂喜是名受味，若受無常變易法是名受患，若於受斷欲貪、越欲貪是名受離。」

佛說此經已，諸比丘聞佛所說，歡喜奉行。

#### 477

如[異比丘問經](#476)，尊者阿難所問經亦如是。

#### 478

如是我聞。一時佛住王舍城迦蘭陀竹園。爾時世尊告諸比丘：「云何為受，云何受集，云何受滅，云何受集道跡，云何受滅道跡？」

諸比丘白佛言：「世尊是法根、法眼、法依，善哉，世尊！唯願廣說，諸比丘聞已，當受奉行。」

佛告諸比丘：「諦聽，善思，當為汝說。」

佛告比丘：「有三受，樂受、苦受、不苦不樂受，觸集是受集，觸滅是受滅，若於受愛樂讚歎、染著堅住，是名受集道跡，若於受不愛樂讚歎、染著堅住，是名受滅道跡，若受因緣生樂喜是名受味，若受無常變易是名受患，若於受斷欲貪、越欲貪是名受離。」

佛說此經已，諸比丘聞佛所說，歡喜奉行。

#### 479

如是我聞。一時佛住王舍城迦蘭陀竹園。爾時世尊告諸比丘：「若我於諸受不如實知，受集、受滅、受集道跡、受滅道跡、受味、受患、受離不如實知，我於諸天、世間、魔、梵、沙門、婆羅門、天人眾中不得解脫、出離，脫諸顛倒，亦非阿耨多羅三藐三菩提，以我於諸受、受集、受滅、受集道跡、受滅道跡、受味、受患、受離如實知故，於諸天、世間、魔、梵、沙門、婆羅門、天人眾中為脫、為出，為脫諸顛倒，得阿耨多羅三藐三菩提。」佛說此經已，諸比丘聞佛所說，歡喜奉行。

#### 480

如是我聞。一時佛住王舍城迦蘭陀竹園。爾時世尊告諸比丘：「若沙門、婆羅門於諸受不如實知，受集、受滅、受集道跡、受滅道跡、受味、受患、受離不如實知者，非沙門，非婆羅門，不同沙門，不同婆羅門，非沙門義，非婆羅門義，現法自知作證：我生已盡，梵行已立，所作已作，自知不受後有。

「若沙門、婆羅門於諸受如實知，受集、受滅、受集道跡、受滅道跡、受味、受患、受離如實知者，彼是沙門之沙門、婆羅門之婆羅門，同沙門，同婆羅門，沙門義，婆羅門義，現法自知作證：我生已盡，梵行已立，所作已作，自知不受後有。」

佛說此經已，諸比丘聞佛所說，歡喜奉行。

- 如沙門非沙門，如是沙門數非沙門數亦如是。

#### 481

如是我聞。一時佛住壹奢能伽羅國壹奢能伽羅林中，爾時世尊告諸比丘：「我欲於此中半月坐禪，諸比丘勿復遊行，唯除乞食及布薩。」即便坐禪，不復遊行，唯除乞食及布薩。

爾時世尊半月過已，敷坐具，於眾前坐，告諸比丘：「我以初成佛時所思惟禪法少許禪分，於今半月思惟，作是念，諸有眾生生受皆有因緣，非無因緣，云何因緣？欲是因緣，覺是因緣，觸是因緣。

「諸比丘！於欲不寂滅、覺不寂滅、觸不寂滅，彼因緣故眾生生受，以不寂滅因緣故眾生生受，彼欲寂滅、覺不寂滅、觸不寂滅，以彼因緣故眾生生受，以不寂滅因緣故眾生生受，彼欲寂滅，覺寂滅，觸不寂滅，以彼因緣故眾生生受，以不寂滅因緣故眾生生受，彼欲寂滅、覺寂滅、觸寂滅，以彼因緣故眾生生受，以彼寂滅因緣故眾生生受，邪見因緣故眾生生受，邪見不寂滅因緣故眾生生受，邪志、邪語、邪業、邪命、邪方便、邪念、邪定、邪解脫、邪智因緣故眾生生受，邪智不寂滅因緣故眾生生受，正見因緣故眾生生受，正見寂滅因緣故眾生生受，正志、正語、正業、正命、正方便、正念、正定、正解脫、正智因緣故眾生生受，正智寂滅因緣故眾生生受，若彼欲不得者得、不獲者獲、不證者證生，以彼因緣故眾生生受，以彼寂滅因緣故眾生生受，是名不寂滅因緣眾生生受，寂滅因緣眾生生受。

「若沙門、婆羅門如是緣緣、緣緣集、緣緣滅、緣緣集道跡、緣緣滅道跡不如實知者，彼非沙門之沙門，非婆羅門之婆羅門，不同沙門之沙門，不同婆羅門之婆羅門，非沙門義，非婆羅門義，現法自知作證：我生已盡，梵行已立，所作已作，自知不受後有。

「若沙門、婆羅門於此緣緣、緣緣集、緣緣滅、緣緣集道跡、緣緣滅道跡如實知者，當知是沙門之沙門、婆羅門之婆羅門，同沙門，同婆羅門，以沙門義、婆羅門義現法自知作證：我生已盡，梵行已立，所作已作，自知不受後有。」

佛說此經已，諸比丘聞佛所說，歡喜奉行。

#### 482

如是我聞。一時佛住舍衛國祇樹給孤獨園。夏安居時，爾時給孤獨長者來詣佛所，稽首禮足，却坐一面，佛為說法，示教照喜，說種種法，示教照喜已，從座起，整衣服，為佛作禮，合掌白佛言：「唯願世尊與諸大眾受我三月請，衣被、飲食、應病湯藥。」

爾時世尊默然而許。時給孤獨長者知佛默然受請已，從座起去，還歸自家。過三月已，來詣佛所，稽首禮足，退坐一面。佛告給孤獨長者：「善哉，長者！三月供養衣被、飲食、應病湯藥，汝以莊嚴淨治上道，於未來世當獲安樂果報，然汝今莫得默然樂受此法，汝當精勤，時時學遠離喜樂，具足身作證。」

時給孤獨長者聞佛所說，歡喜隨喜，從座起而去。

爾時尊者舍利弗於眾中坐，知給孤獨長者去已，白佛言：「奇哉，世尊！善為給孤獨長者說法，善勸勵給孤獨長者，言汝已三月具足供養如來大眾中淨治上道，於未來世當受樂報，汝莫默然樂著此福，汝當時時學遠離喜樂，具足身作證。世尊！若使聖弟子學遠離喜樂，具足身作證，得遠離五法，修滿五法，云何遠離五法？謂斷欲所長養喜，斷欲所長養憂，斷欲所長養捨，斷不善所長養喜，斷不善所長養憂，是名五法遠離，云何修滿五法？謂隨喜、歡喜、猗息、樂、一心。」

佛告舍利弗：「如是，如是，若聖弟子修學遠離喜樂，具足身作證，遠離五法，修滿五法。」

佛說此經已，諸比丘聞佛所說，歡喜奉行。

#### 483

如是我聞。一時佛住舍衛國祇樹給孤獨園。爾時世尊告諸比丘：「有食念者、有無食念者、有無食無食念者，有食樂者、無食樂者、有無食無食樂者，有食捨者、有無食捨者、有無食無食捨者，有食解脫者、有無食解脫者、有無食無食解脫者。

「云何食念？謂五欲因緣生念。云何無食念？謂比丘離欲，離惡不善法，有覺有觀，離生喜樂，初禪具足住，是名無食念。云何無食無食念？謂比丘有覺有觀息，內淨一心，無覺無觀，定生喜樂，第二禪具足住，是名無食無食念。

「云何有食樂？謂五欲因緣生樂、生喜，是名有食樂。云何無食樂？謂息有覺有觀，內淨一心，無覺無觀，定生喜樂，是名無食樂。云何無食無食樂？謂比丘離喜貪，捨心住，正念正知，安樂住彼聖說捨，是名無食無食樂。

「云何有食捨？謂五欲因緣生捨，是名有食捨。云何無食捨？謂彼比丘離喜貪，捨心住，正念正知，安樂住彼聖說捨，第三禪具足住，是名無食捨。云何無食無食捨？謂比丘離苦息樂，憂喜先已離，不苦不樂，捨，淨念一心，第四禪具足住，是名無食無食捨。

「云何有食解脫？謂色俱行。云何無食解脫？謂無色俱行。云何無食無食解脫？謂彼比丘貪欲不染解脫，瞋恚、愚癡心不染解脫，是名無食無食解脫。」

佛說此經已，諸比丘聞佛所說，歡喜奉行。

#### 484

如是我聞。一時佛住舍衛國祇樹給孤獨園。爾時尊者跋陀羅比丘及尊者阿難俱住祇樹給孤獨園。爾時尊者阿難往詣尊者跋陀羅所，共相問訊慰勞已，於一面住，時尊者阿難問尊者跋陀羅比丘言：「云何名為見第一，云何聞第一，云何樂第一，云何想第一，云何有第一？」

尊者跋陀羅語尊者阿難言：「有梵天自在造作化如意，為世之父，若見彼梵天者，名曰見第一。

「阿難！有眾生離生喜樂，處處潤澤，處處敷悅，舉身充滿，無不滿處，所謂離生喜樂，彼從三昧起，舉聲唱說，遍告大眾『極寂靜者，離生喜樂，極樂者，離生喜樂』，諸有聞彼聲者，是名聞第一。

「復次，阿難！有眾生於此身離喜之樂潤澤，處處潤澤，敷悅充滿，舉身充滿，無不滿處，所謂離喜之樂，是名樂第一。

「云何想第一？阿難！有眾生度一切識入處無所有，無所有入處具足住，若起彼想者，是名想第一。

「云何有第一？復次，阿難！有眾生度一切無所有入處，非想非非想入處具足住，若起彼有者，是名有第一。

尊者阿難語尊者跋陀羅比丘言：「多有人作如是見、如是說，汝亦同彼，有何差別？我作方便問汝，汝當諦聽，當為汝說。如其所觀，次第盡諸漏，是為見第一。如其所問，次第盡諸漏，是名聞第一。如所生樂，次第盡諸漏者，是名樂第一。如其所想，次第盡諸漏者，是名想第一。如實觀察，次第盡諸漏，是名有第一。」

時二正士共論說已，從座起去。

#### 485

如是我聞。一時佛住王舍城迦蘭陀竹園。爾時瓶沙王詣尊者優陀夷所，稽首作禮，退坐一面，時瓶沙王白尊者優陀夷言：「云何世尊所說諸受？」

優陀夷言：「大王！世尊說三受，樂受、苦受、不苦不樂受。」

瓶沙王白尊者優陀夷：「莫作是言，世尊說三受，樂受、苦受、不苦不樂受，正應有二受，樂受、苦受，若不苦不樂受是則寂滅。」如是三說。

優陀夷不能為王立三受，王亦不能立二受，俱共詣佛所，稽首禮足，退住一面。時尊者優陀夷以先所說廣白世尊：「我亦不能立三受，王亦不能立二受，今故共來具問世尊如是之義，定有幾受？」

佛告優陀夷：「我有時說一受，或時說二受，或說三、四、五、六、十八、三十六，乃至百八受，或時說無量受。

「云何我說一受？如說所有受皆悉是苦，是名我說一受。云何說二受？說身受、心受，是名二受。云何三受？樂受、苦受、不苦不樂受。云何四受？謂欲界繫受、色界繫受、無色界繫受及不繫受。云何說五受？謂樂根、喜根、苦根、憂根、捨根，是名說五受。云何說六受？謂眼觸生受，耳鼻舌身意觸生受。云何說十八受？謂隨六喜行、隨六憂行、隨六捨行受，是名說十八受。云何三十六受？依六貪著喜、依六離貪著喜、依六貪著憂、依六離貪著憂、依六貪著捨、依六離貪著捨，是名說三十六受。云何說百八受？謂三十六受過去三十六、未來三十六、現在三十六，是名說百八受。云何說無量受？如說此受彼受等，比如是無量名說，是名說無量受。

「優陀夷！我如是種種說受如實義，世間不解故，而共諍論，共相違反，終竟不得我法律中真實之義以自止息，優陀夷！若於我此所說種種受義如實解知者，不起諍論、共相違反，起、未起諍能以法律止令休息。

「然，優陀夷！有二受，欲受、離欲受，云何欲受？五欲功德因緣生受，是名欲受。云何離欲受？謂比丘離欲、惡、不善法，有覺有觀，離生喜樂，初禪具足住，是名離欲受。

「若有說言，眾生依此初禪唯是為樂、非餘者，此則不然，所以者何？更有勝樂過於此故，何者？是謂比丘離有覺有觀，內淨，定生喜樂，第二禪具足住，是名勝樂，如是乃至非想非非想入處，轉轉勝說。

「若有說言，唯有此處乃至非想非非想極樂、非餘，亦復不然，所以者何？更有勝樂過於此故，何者？是謂比丘度一切非想非非想入處，想受滅，身作證具足住，是名勝樂過於彼者。

「若有異學出家作是說言，沙門釋種子唯說想受滅名為至樂，此所不應，所以者何？應當語言，此非世尊所說受樂數，世尊說受樂數者，如說『優陀夷！有四種樂，何等為四？謂離欲樂、遠離樂、寂滅樂、菩提樂』。」

佛說此經已，尊者優陀夷及瓶沙王聞佛所說，歡喜奉行。

#### 486

如是我聞。一時佛住王舍城迦蘭陀竹園。爾時世尊告諸比丘：「若於一法生正厭離、不樂、背捨，得盡諸漏，所謂一切眾生由食而存，復有二法，名及色，復有三法，謂三受，復有四法，謂四食，復有五法，謂五受陰，復有六法，謂六內外入處，復有七法，謂七識住，復有八法，謂世八法，復有九法，謂九眾生居，復有十法，謂十業跡，於此十法生厭、不樂、背捨，得盡諸漏。」佛說此經已，諸比丘聞佛所說，歡喜奉行。

#### 487

如是我聞。一時佛住王舍城迦蘭陀竹園。爾時世尊告諸比丘：「若於一法生正厭、離、不樂、背捨，究竟苦邊，解脫於苦，謂一切眾生由食而存，復有二法，名及色，復有三法，謂三受，復有四法，謂四食，復有五法，謂五受陰，復有六法，謂六內外入處，復有七法，謂七識住，復有八法，謂世八法，復有九法，謂九眾生居，復有十法，謂十業跡，於此十法生正厭、離、不樂、背捨，究竟苦邊，解脫於苦。」佛說此經已，諸比丘聞佛所說，歡喜奉行。

#### 488

如是我聞。一時佛住王舍城迦蘭陀竹園。爾時世尊告諸比丘：「若於一法觀察無常、觀察變易、觀察離欲、觀察滅、觀察捨離，得盡諸漏，謂一切眾生由食而存，復有二法，名及色，復有三法，謂三受，復有四法，謂四食，復有五法，謂五受陰，復有六法，謂六內外入處，復有七法，謂七識住，復有八法，謂世八法，復有九法，謂九眾生居，復有十法，謂十業跡，於此十法正觀無常、觀察變易、觀察離欲、觀察滅、觀察捨離，得盡諸漏。」佛說此經已，諸比丘聞佛所說，歡喜奉行。

#### 489

如是我聞。一時佛住王舍城迦蘭陀竹園。爾時世尊告諸比丘：「若於一法觀察無常、觀察變易、觀察離欲、觀察滅、觀察捨離，究竟苦邊，解脫於苦，謂一切眾生由食存，復有二法，名及色，復有三法，謂三受，復有四法，謂四食，復有五法，謂五受陰，復有六法，謂六內外入處，復有七法，謂七識住，復有八法，謂世八法，復有九法，謂九眾生居，復有十法，謂十業跡，於此十業跡觀察無常、觀察變易、觀察離欲、觀察滅、觀察捨離，究竟苦邊，解脫於苦。」佛說此經已，諸比丘聞佛所說，歡喜奉行。