---
title: "吳譯法句經"
subtitle: "210｜維祇難"
date: 2015-11-23
weight: 210
---


{{<eof>}}尊者法救　撰<br>吳天竺沙門維祇難等　譯{{</eof>}}


### 法句經序

曇鉢偈者，眾經之要義，曇之言法，鉢者句也，而法句經別有數部，有九百偈，或七百偈，及五百偈，偈者結語，猶詩頌也，是佛見事而作，非一時言，各有本末，布在諸經。佛一切智，厥性大仁，愍傷天下，出興于世，開顯道義，所以解人，凡十二部經，緫括其要，別為數部。四部阿含，佛去世後阿難所傳，卷無大小，皆稱「聞如是」、處佛所在，究暢其說。是後五部，沙門各自鈔采經中四句六句之偈，比次其義，條別為品，於十二部經靡不斟酌，無所適名，故曰法句，夫諸經為法言，法句者，猶法言也。

近世葛氏傳七百偈，偈義致深，譯人出之，頗使其渾漫。惟佛難值，其文難聞，又諸佛興皆在天竺，天竺言語與漢異音，云其書為天書、語為天語，名物不同，傳實不易。唯昔藍調、安侯世高、都尉、佛調譯胡為漢，審得其體，斯已難繼，後之傳者雖不能密，猶尚貴其實，粗得大趣。

始者維祇難出自天竺，以黃武三年來適武昌，僕從受此五百偈本，請其同道竺將炎為譯，將炎雖善天竺語，未備曉漢，其所傳言，或得胡語，或以義出音，近於質直。僕初嫌其辭不雅，維祇難曰「佛言依其義不用飾、取其法不以嚴，其傳經者當令易曉，勿失厥義，是則為善」。座中咸曰「老氏稱美言不信、信言不美，仲尼亦云書不盡言、言不盡意，明聖人意深邃無極，今傳胡義，實宜徑達」。是以自偈受譯人口，因循本旨，不加文飾，譯所不解則闕不傳，故有脫失、多不出者。

然此雖辭朴而旨深，文約而義博，事均眾經，章有本故，句有義說，其在天竺，始進業者不學法句謂之越敘，此乃始進者之鴻漸，深入者之奧藏也，可以啟蒙辨惑，誘人自立，學之功微，而所包者廣，實可謂妙要者哉。

昔傳此時，有所不出，會將炎來，更從諮問，受此偈等，重得十三品，并校往故，有所增定，第其品目，合為一部，三十九篇，大凡偈七百五十二章，庶有補益，共廣聞焉。

{{<alert secondary>}}
整理者案。此序於藏經中凡兩見，一於法句經卷上末，一於出三藏記集卷七，文字略有出入。今稍作校讀，參考中華書局出三藏記集點校本，擇善而從，不出校記。此序作者不詳，有說為支謙。按序所說，維祇難所傳之法句亦為二十六品、五百偈本，與現存南傳法句相符。但稍後作序者又與竺將炎重新增訂，「重得十三品」，舊有的品中恐亦有所增加，卒成現存之七百偈本。今依金陵刻經處及大正藏本錄出原文，並於每頌後標明巴利本編號，以便讀者對照。
{{</alert>}}

### 無常品第一 <small>無常品者，寤欲昏亂，榮命難保，唯道是真。</small>

1. 睡眠解寤，宜歡喜思，聽我所說，撰集佛言。
1. 所行非常，謂興衰法，夫生輒死，此滅為樂。
1. 譬如陶家，埏埴作器，一切要壞，人命亦然。
1. 如河駛流，往而不返，人命如是，逝者不還。
1. 譬人操杖，行牧食牛，老死猶然，亦養命去。<span class="badge bg-secondary">135</span>
1. 千百非一，族姓男女，貯聚財產，無不衰喪。
1. 生者日夜，命自攻削，壽之消盡，如熒穿水。
1. 常者皆盡，高者亦墮，合會有離，生者有死。
1. 眾生相剋，以喪其命，隨行所墮，自受殃福。
1. 老見苦痛，死則意去，樂家縛獄，貪世不斷。
1. 咄嗟老至，色變作耄，少時如意，老見蹈藉。
1. 雖壽百歲，亦死過去，為老所壓，病條至際。
1. 是日已過，命則隨減，如少水魚，斯有何樂。
1. 老則色衰，所病自壞，形敗腐朽，命終自然。<span class="badge bg-secondary">148</span>
1. 是身何用，恒漏臭處，為病所困，有老死患。
1. 嗜欲自恣，非法是增，不見聞變，壽命無常。
1. 非有子恃，亦非父兄，為死所迫，無親可怙。<span class="badge bg-secondary">288</span>
1. 晝夜慢惰，老不止婬，有財不施，不受佛言，有此四弊，為自侵欺。
1. 非空非海中，非入山石間，無有地方所，脫之不受死。<span class="badge bg-secondary">128</span>
1. 是務是吾作，當作令致是，人為此躁擾，履踐老死憂。
1. 知此能自淨，如是見生盡，比丘厭魔兵，從生死得度。

### 教學品第二 <small>教學品者，導以所行，釋己愚闇，得見道明。</small>

1. 咄起何為寐，螉螺蜯蠧類，隱蔽以不淨，迷惑計為身。
1. 焉有被斫瘡，心而嬰疾痛，遘于眾厄難，而反為用眠。
1. 思而不放逸，為仁學仁迹，從是無有憂，常念自滅意。
1. 正見學務增，是為世間明，所生福千倍，終不墮惡道。
1. 莫學小道，以信邪見，莫習放蕩，令增欲意。
1. 善修法行，學誦莫犯，行道無憂，世世常安。
1. 敏學攝身，常慎思言，是到不死，行滅得安。
1. 非務勿學，是務宜行，已知可念，則漏得滅。
1. 見法利身，夫到善方，知利健行，是謂賢明。
1. 起覺義者，學滅以固，着滅自恣，損而不興。
1. 是向以強，是學得中，從是解義，宜憶念行。
1. 學先斷母，率君二臣，廢諸營從，是上道人。<span class="badge bg-secondary">294</span>
1. 學無朋類，不得善友，寧獨守善，不與愚偕。
1. 樂戒學行，奚用伴為，獨善無憂，如空野象。
1. 戒聞俱善，二者孰賢，方戒稱聞，宜諦學行。
1. 學先護戒，關閉必固，施而無受，力行勿臥。
1. 若人壽百歲，邪學志不善，不如生一日，精進受正法。
1. 若人壽百歲，奉火修異術，不如須臾敬，事戒者福勝。
1. 能行說之可，不能勿空語，虛偽無誠信，智者所屏棄。
1. 學當先求解，觀察別是非，受諦能誨彼，慧然不復惑。<span class="badge bg-secondary">158</span>
1. 被髮學邪道，草衣內貪濁，曚曚不識真，如聾聽五音。
1. 學能捨三惡，以藥消眾毒，健夫度生死，如蛇脫故皮。
1. 學而多聞，持戒不失，兩世見譽，所願者得。
1. 學而寡聞，持戒不完，兩世受痛，喪其本願。
1. 夫學有二，常親多聞，安諦解義，雖困不邪。
1. 稊稗害禾，多欲妨學，耘除眾惡，成收必多。
1. 慮而後言，辭不強梁，法說義說，言而莫違。
1. 善學無犯，畏法曉誋，見微知著，誡無後患。
1. 遠捨罪福，務成梵行，終身自攝，是名善學。

### 多聞品第三 <small>多聞品者，亦勸聞學，積聞成聖，自致正覺。</small>

1. 多聞能持固，奉法而垣牆，精進難踰毀，從是戒慧成。
1. 多聞令志明，已明智慧增，智則博解義，見義行法安。
1. 多聞能除憂，能以定為歡，善說甘露法，自致得泥洹。
1. 聞為知法律，解疑亦見正，從聞捨非法，行到不死處。
1. 為能師現道，解疑令學明，亦興清淨本，能奉持法藏。
1. 能攝為解義，解則義不穿，受法猗法者，從是疾得安。
1. 若多少有聞，自大以憍人，是如盲執燭，照彼不自明。
1. 夫求爵位財，尊貴昇天福，辯決世間悍，斯聞為第一。
1. 帝王聘禮聞，天上天亦然，聞為第一藏，最富膂力強。
1. 智者為聞屈，好道者亦樂，王者盡心事，雖釋梵亦然。
1. 仙人尚敬聞，況貴巨富人，是以慧為貴，可禮無過是。
1. 事日為明故，事父為恩故，事君以力故，聞故事道人。
1. 人為命事醫，欲勝依豪強，法在智慧處，福行世世明。
1. 察友在為謀，別伴在急時，觀妻在房樂，欲知智在說。
1. 聞能今世利，妻子昆弟友，亦致後世福，積聞成聖智。
1. 是能散憂恚，亦除不祥衰，欲得安隱吉，當事多聞者。
1. 斫創無過憂，射箭無過愚，是壯莫能拔，唯從多聞除。
1. 盲從是得眼，闇者從得燭，示導世間人，如目將無目。
1. 是故可捨癡，離慢豪富樂，務學事聞者，是名積聚德。

### 篤信品第四 <small>篤信品者，立道之根，果於見正，行不回顧。</small>

1. 信慚戒意財，是法雅士譽，斯道明智說，如是昇天世。
1. 愚不修天行，亦不譽布施，信施助善者，從是到彼安。
1. 信者真人長，念法所住安，近者意得上，智壽壽中賢。
1. 信能得道，法致滅度，從聞得智，所到有明。
1. 信能度淵，攝為船師，精進除苦，慧到彼岸。
1. 士有信行，為聖所譽，樂無為者，一切縛解。
1. 信之與戒，慧意能行，健夫度恚，從是脫淵。
1. 信使戒誠，亦受智慧，在在能行，處處見養。
1. 比方世利，慧信為明，是財上寶，家產非常。
1. 欲見諸真，樂聽講法，能捨慳垢，此之為信。
1. 信能渡河，其福難奪，能禁止盜，野沙門樂。
1. 無信不習，好剝正言，如拙取水，掘泉揚泥。
1. 賢夫習智，樂仰清流，如善取水，思令不擾。
1. 信不染他，唯賢與人，可好則學，非好則遠。
1. 信為我輿，莫知我載，如大象調，自調最勝。
1. 信財戒財，慚愧亦財，聞財施財，慧為七財。
1. 從信守戒，常淨觀法，慧而利行，奉教不忘。
1. 生有此財，不問男女，終己不貧，賢者識真。

### 戒慎品第五 <small>誡慎品者，授與善道，禁制邪非，後無所悔。</small>

1. 人而常清，奉律至終，淨修善行，如是戒成。
1. 慧人護戒，福致三寶，名聞得利，後上天樂。
1. 常見法處，護戒為明，得成真見，輩中吉祥。
1. 持戒者安，令身無惱，夜臥恬淡，寤則常歡。
1. 修戒布施，作福為福，從是適彼，常到安處。
1. 何終為善，何善安止，何為人寶，何盜不取。
1. 戒終老安，戒善安止，慧為人寶，福盜不取。
1. 比丘立戒，守攝諸根，食知自節，悟意令應。
1. 以戒降心，守意正定，內學止觀，無忘正智。
1. 明哲守戒，內思正智，行道如應，自清除苦。
1. 蠲除諸垢，盡慢勿生，終身求法，勿暫離聖。
1. 戒定慧解，是當善惟，都已離垢，無禍除有。
1. 着解則度，餘不復生，越諸魔界，如日清明。
1. 狂惑自恣，己常外避，戒定慧行，求滿勿離。
1. 持戒清淨，心不自恣，正智已解，不覩邪部。
1. 是往吉處，為無上道，亦捨非道，離諸魔界。

### 惟念品第六 <small>惟念品者，守微之始，內思安般，必解道紀。</small>

1. 出息入息念，具滿諦思惟，從初竟通利，安如佛所說。
1. 是則照世間，如雲解月現，起止學思惟，坐臥不廢忘。
1. 比丘立是念，前利後則好，始得終必勝，誓不覩生死。
1. 若現身所住，六更以為最，比丘常一心，便自知泥洹。
1. 已有是諸念，自身常建行，若其不如是，終不得意行。
1. 是隨本行者，如是度愛勞，若能悟意念，知解一心樂，應時等行法，是度老死惱。
1. 比丘悟意行，當令應是念，諸念生死棄，為能作苦際。
1. 常當聽微妙，自覺悟其意。能覺者為賢，終始無所畏。
1. 以覺意能應，日夜務學行，當解甘露要，令諸漏得盡。
1. 夫人得善利，乃來自歸佛，是故當晝夜，常念佛法眾。
1. 已知自覺意，是為佛弟子，常當晝夜念，佛與法及僧。
1. 念身念非常，念戒布施德，空不願無相，晝夜當念是。

### 慈仁品第七 <small>慈仁品者，是謂大仁，聖人所履，德普無量。</small>

1. 為仁不殺，常能攝身，是處不死，所適無患。
1. 不殺為仁，慎言守心，是處不死，所適無患。
1. 彼亂已整，守以慈仁，見怒能忍，是為梵行。
1. 至誠安徐，口無麤言，不瞋彼所，是謂梵行。
1. 垂拱無為，不害眾生，無所嬈惱，是應梵行。
1. 常以慈哀，淨如佛教，知足知止，是度生死。
1. 少欲好學，不惑於利，仁而不犯，世上所稱。
1. 仁壽無犯，不興變快，人為諍擾，慧以嘿安。
1. 普愛賢友，哀加眾生，常行慈心，所適者安。
1. 仁儒不邪，安止無憂，上天衛之，智者樂慈。
1. 晝夜念慈，心無尅伐，不害眾生，是行無仇。
1. 不慈則殺，違戒言妄，愚不施與，不觀眾生。
1. 酒致失志，為放逸行，後墮惡道，無修不真。
1. 履仁行慈，博愛濟眾，有十一譽，福常隨身，
1. 臥安覺安，不見惡夢，天護人愛，不毒不兵，
1. 水火不喪，在所得利，死昇梵天，是為十一。
1. 若念慈心，無量不廢，生死漸薄，得利度世。
1. 仁無亂志，慈最可行，愍傷眾生，此福無量。
1. 假令盡壽命，勤事天下人，象馬以祠天，不如行一慈。

### 言語品第八 <small>言語品者，所以戒口，發說談論，當用道理。</small>

1. 惡言罵詈，憍陵蔑人，興起是行，疾怨滋生。
1. 遜言順辭，尊敬於人，棄結忍惡，疾怨自滅。
1. 夫士之生，斧在口中，所以斬身，由其惡言。
1. 諍為少利，如掩失財，從彼致諍，令意向惡。
1. 譽惡惡所譽，是二俱為惡，好以口快鬪，是後皆無安。
1. 無道墮惡道，自增地獄苦，遠愚修忍意，念諦則無犯。
1. 從善得解脫，為惡不得解，善解者為賢，是為脫惡惱。
1. 解自挹損惡，不躁言得中，義說如法說，是言柔輭甘。
1. 是以言語者，必使己無患，亦不尅眾人，是為能善言。
1. 言使意投可，亦令得歡喜，不使至惡意，出言眾悉可。
1. 至誠甘露說，如法而無過，諦如義如法，是為近道立。
1. 說如佛言者，是吉得滅度，為能作法際，是謂言中上。

### 雙要品第九 <small>雙要品者，兩兩相明，善惡有對，舉義不單。</small>

1. 心為法本，心尊心使，中心念惡，即言即行，罪苦自追，車轢于轍。<span class="badge bg-secondary">1</span>
1. 心為法本，心尊心使，中心念善，即言即行，福樂自追，如影隨形。<span class="badge bg-secondary">2</span>
1. 隨亂意行，拘愚入冥，自大無法，何解善言。
1. 隨正意行，開解清明，不為妬嫉，敏達善言。
1. 慍於怨者，未嘗無怨，不慍自除，是道可宗。<span class="badge bg-secondary">5</span>
1. 不好責彼，務自省身，如有知此，永滅無患。<span class="badge bg-secondary">6</span>
1. 行見身淨，不攝諸根，飲食不節，慢墮怯弱，為邪所制，如風靡草。<span class="badge bg-secondary">7</span>
1. 觀身不淨，能攝諸根，食知節度，常樂精進，不為邪動，如風大山。<span class="badge bg-secondary">8</span>
1. 不吐毒態，欲心馳騁，未能自調，不應法衣。<span class="badge bg-secondary">9</span>
1. 能吐毒態，戒意安靜，降心已調，此應法衣。<span class="badge bg-secondary">10</span>
1. 以真為偽，以偽為真，是為邪計，不得真利。<span class="badge bg-secondary">11</span>
1. 知真為真，見偽知偽，是為正計，必得真利。<span class="badge bg-secondary">12</span>
1. 蓋屋不密，天雨則漏，意不惟行，婬泆為穿。<span class="badge bg-secondary">13</span>
1. 蓋屋善密，雨則不漏，攝意惟行，婬泆不生。<span class="badge bg-secondary">14</span>
1. 鄙夫染人，如近臭物，漸迷習非，不覺成惡。
1. 賢夫染人，如附香熏，進智習善，行成潔芳。
1. 造憂後憂，行惡兩憂，彼憂惟懼，見罪心懅。<span class="badge bg-secondary">15</span>
1. 造喜後喜，行善兩喜，彼喜惟懽，見福心安。<span class="badge bg-secondary">16</span>
1. 今悔後悔，為惡兩悔，厥為自殃，受罪熱惱。<span class="badge bg-secondary">17</span>
1. 今歡後歡，為善兩歡，厥為自祐，受福悅豫。<span class="badge bg-secondary">18</span>
1. 巧言多求，放蕩無戒，懷婬怒癡，不惟止觀，聚如群牛，非佛弟子。<span class="badge bg-secondary">19</span>
1. 時言少求，行道如法，除婬怒癡，覺正意解，見對不起，是佛弟子。<span class="badge bg-secondary">20</span>

### 放逸品第十 <small>放逸品者，引律戒情，防邪撿失，以道勸賢。</small>

1. 戒為甘露道，放逸為死徑，不貪則不死，失道為自喪。<span class="badge bg-secondary">21</span>
1. 慧智守道勝，終不為放逸，不貪致歡喜，從是得道樂。<span class="badge bg-secondary">22</span>
1. 常當惟念道，自強守正行，健者得度世，吉祥無有上。<span class="badge bg-secondary">23</span>
1. 正念常興起，行淨惡易滅，自制以法壽，不犯善名增。<span class="badge bg-secondary">24</span>
1. 發行不放逸，約己自調心，慧能作錠明，不返冥淵中。<span class="badge bg-secondary">25</span>
1. 愚人意難解，貪亂好諍訟，上智當重慎，護斯為寶尊。<span class="badge bg-secondary">26</span>
1. 莫貪莫好諍，亦莫嗜欲樂，思心不放逸，可以獲大安。<span class="badge bg-secondary">27</span>
1. 放逸如自禁，能却之為賢，已昇智慧閣，去危為即安，明智觀於愚，譬如山與地。<span class="badge bg-secondary">28</span>
1. 居亂而身正，彼為獨覺悟，是力過師子，棄惡為大智。<span class="badge bg-secondary">29</span>
1. 睡眠重若山，癡冥為所蔽，安臥不計苦，是以常受胎。
1. 不為時自恣，能制漏得盡，自恣魔得便，如師子搏鹿。
1. 能不自恣者，是為戒比丘，彼思正淨者，常當自護心。
1. 比丘謹慎樂，放逸多憂愆，變諍小致大，積惡入火焚。<span class="badge bg-secondary">31</span>
1. 守戒福致善，犯戒有懼心，能斷三界漏，此乃近泥洹。<span class="badge bg-secondary">32</span>
1. 若前放逸，後能自禁，是照世間，念定其宜。<span class="badge bg-secondary">172</span>
1. 過失為惡，追覆以善，是照世間，念善其宜。<span class="badge bg-secondary">173</span>
1. 少壯捨家，盛修佛教，是照世間，如月雲消。
1. 人前為惡，後止不犯，是照世間，如月雲消。
1. 生不施惱，死時不慼，是見道悍，應中勿憂。
1. 斷濁黑法，學惟清白，度淵不反，棄猗行止，不復染樂，欲斷無憂。

### 心意品第十一 <small>心意品者，說意精神，雖空無形，造作無竭。</small>

1. 意使作㺃，難護難禁，慧正其本，其明乃大。<span class="badge bg-secondary">33</span>
1. 輕躁難持，唯欲是從，制意為善，自調則寧。<span class="badge bg-secondary">35</span>
1. 意微難見，隨欲而行，慧常自護，能守即安。<span class="badge bg-secondary">36</span>
1. 獨行遠逝，寢藏無形，損意近道，魔繫乃解。<span class="badge bg-secondary">37</span>
1. 心無住息，亦不知法，迷於世事，無有正智。<span class="badge bg-secondary">38</span>
1. 念無適止，不絕無邊，福能遏惡，觀者為賢。<span class="badge bg-secondary">39</span>
1. 佛說心法，雖微非真，當覺逸意，莫隨放心。
1. 見法最安，所願得成，慧護微意，斷苦因緣。
1. 有身不久，皆當歸土，形壞神去，寄住何貪。<span class="badge bg-secondary">41</span>
1. 心豫造處，往來無端，念多邪僻，自為招患。<span class="badge bg-secondary">42</span>
1. 是意自造，非父母為，可勉向正，為福勿回。<span class="badge bg-secondary">43</span>
1. 藏六如龜，防意如城，慧與魔戰，勝則無患。<span class="badge bg-secondary">40</span>

### 華香品第十二 <small>華香品者，明學當行，因華見實，使偽反真。</small>

1. 孰能擇地，捨鑑取天？誰說法句，如擇善華？<span class="badge bg-secondary">44</span>
1. 學者擇地，捨鑑取天，善說法句，能採德華。<span class="badge bg-secondary">45</span>
1. 知世坏喻，幻法忽有，斷魔華敷，不覩生死。
1. 見身如沫，幻法自然，斷魔華敷，不覩生死。<span class="badge bg-secondary">46</span>
1. 身病則痿，若華零落，死命來至，如水湍聚。<span class="badge bg-secondary">47</span>
1. 貪欲無厭，消散人念，邪致之財，為自侵欺。<span class="badge bg-secondary">48</span>
1. 如蜂集華，不嬈色香，但取味去，仁入聚然。<span class="badge bg-secondary">49</span>
1. 不務觀彼，作與不作，常自省身，知正不正。<span class="badge bg-secondary">50</span>
1. 如可意華，色好無香，吾語如是，不行無得。<span class="badge bg-secondary">51</span>
1. 如可意華，色美且香，吾語有行，必得其福。<span class="badge bg-secondary">52</span>
1. 多作寶華，結步搖綺，廣積德者，所生轉好。<span class="badge bg-secondary">53</span>
1. 琦草芳華，不逆風熏，近道敷開，德人逼香。<span class="badge bg-secondary">54</span>
1. 栴檀多香，青蓮芳華，雖曰是真，不如戒香。<span class="badge bg-secondary">55</span>
1. 華香氣微，不可謂真，持戒之香，到天殊勝。<span class="badge bg-secondary">56</span>
1. 戒具成就，行無放逸，定意度脫，長離魔道。<span class="badge bg-secondary">57</span>
1. 如作田溝，近于大道，中生蓮華，香潔可意。<span class="badge bg-secondary">58</span>
1. 有生死然，凡夫處邊，慧者樂出，為佛弟子。<span class="badge bg-secondary">59</span>

### 闇愚品第十三 <small>闇愚品者，將以開矇，故陳其然，欲使闚明。</small>

1. 不寐夜長，疲倦道長，愚生死長，莫知正法。<span class="badge bg-secondary">60</span>
1. 癡意常冥，逝如流川，在一行疆，獨而無偶。<span class="badge bg-secondary">61</span>
1. 愚人着數，憂戚久長，與愚居苦，於我由怨。
1. 有子有財，愚惟汲汲，我且非我，何有子財。<span class="badge bg-secondary">62</span>
1. 暑當止此，寒當止此，愚多預慮，莫知來變。<span class="badge bg-secondary">286</span>
1. 愚矇愚極，自謂我智，愚而勝智，是謂極愚。<span class="badge bg-secondary">63</span>
1. 頑闇近智，如瓢斟味，雖久狎習，猶不知法。<span class="badge bg-secondary">64</span>
1. 開達近智，如舌嘗味，雖須臾習，即解道要。<span class="badge bg-secondary">65</span>
1. 愚人施行，為身招患，快心作惡，自致重殃。<span class="badge bg-secondary">66</span>
1. 行為不善，退見悔悋，致涕流面，報由宿習。<span class="badge bg-secondary">67</span>
1. 行為德善，進覩歡喜，應來受福，喜笑玩習。<span class="badge bg-secondary">68</span>
1. 過罪未熟，愚以恬惔，至其熟時，自受大罪。<span class="badge bg-secondary">69</span>
1. 愚所望處，不謂適苦，臨墮危地，乃知不善。
1. 愚惷作惡，不能自解，殃追自焚，罪成熾然。<span class="badge bg-secondary">136</span>
1. 愚好美食，日月滋甚，於十六分，未一思法。<span class="badge bg-secondary">70</span>
1. 愚生念慮，至終無利，自招刀杖，報有印章。<span class="badge bg-secondary">72</span>
1. 觀處知其愚，不施而廣求，所墮無道智，往往有惡行。
1. 遠道近欲者，為食在學名，貪倚家居故，多取供異姓。<span class="badge bg-secondary">73</span>
1. 學莫墮三望，莫作家沙門，貪家違聖教，為後自匱乏，此行與愚同，但令欲慢增。<span class="badge bg-secondary">74</span>
1. 利求之願異，求道意亦異，是以有識者，出為佛弟子，棄愛捨世習，終不墮生死。<span class="badge bg-secondary">75</span>

### 明哲品第十四 <small>明哲品者，學念行者，修福進道，法為明鏡。</small>

1. 深觀善惡，心知畏忌，畏而不犯，終吉無憂。<span class="badge bg-secondary">76</span>
1. 故世有福，念思紹行，善致其願，福祿轉勝。
1. 信善作福，積行不厭，信知陰德，久而必彰。
1. 常避無義，不親愚人，思從賢友，押附上士。<span class="badge bg-secondary">78</span>
1. 喜法臥安，心悅意清，聖人演法，慧常樂行。<span class="badge bg-secondary">79</span>
1. 仁人智者，齋戒奉道，如星中月，照明世間。
1. 弓工調角，水人調船，巧匠調木，智者調身。<span class="badge bg-secondary">80</span>
1. 譬如厚石，風不能移，智者意重，毀譽不傾。<span class="badge bg-secondary">81</span>
1. 譬如深淵，澄靜清明，慧人聞道，心淨歡然。<span class="badge bg-secondary">82</span>
1. 大人體無欲，在所昭然明，雖或遭苦樂，不高現其智。<span class="badge bg-secondary">83</span>
1. 大賢無世事，不願子財國，常守戒慧道，不貪邪富貴。<span class="badge bg-secondary">84</span>
1. 智人知動搖，譬如沙中樹，朋友志未強，隨色染其素。
1. 世皆沒淵，尠尅度岸，如或有人，欲度必奔。<span class="badge bg-secondary">85</span>
1. 誠貪道者，覽受正教，此近彼岸，脫死為上。<span class="badge bg-secondary">86</span>
1. 斷五陰法，靜思智慧，不反入淵，棄倚其明。<span class="badge bg-secondary">87</span>
1. 抑制情欲，絕樂無為，能自拯濟，使意為慧。<span class="badge bg-secondary">88</span>
1. 學取正智，意惟正道，一心受諦，不起為樂，漏盡習除，是得度世。<span class="badge bg-secondary">89</span>

### 羅漢品第十五 <small>羅漢品者，言真人性，脫欲無着，心不渝變。</small>

1. 去離憂患，脫於一切，縛結已解，冷而無煗。<span class="badge bg-secondary">90</span>
1. 心淨得念，無所貪樂，已度癡淵，如雁棄池。<span class="badge bg-secondary">91</span>
1. 量腹而食，無所藏積，心空無想，度眾行地，如空中鳥，遠逝無礙。<span class="badge bg-secondary">92</span>
1. 世間習盡，不復仰食，虛心無患，已致脫處，譬如飛鳥，暫下輒逝。<span class="badge bg-secondary">93</span>
1. 制根從正，如馬調御，捨憍慢習，為天所敬。<span class="badge bg-secondary">94</span>
1. 不怒如地，不動如山，真人無垢，生死世絕。<span class="badge bg-secondary">95</span>
1. 心已休息，言行亦止，從正解脫，寂然歸滅。<span class="badge bg-secondary">96</span>
1. 棄欲無着，缺三界障，望意已絕，是謂上人。<span class="badge bg-secondary">97</span>
1. 在聚在野，平地高岸，應真所過，莫不蒙祐。<span class="badge bg-secondary">98</span>
1. 彼樂空閑，眾人不能，快哉無望，無所欲求。<span class="badge bg-secondary">99</span>

### 述千品第十六 <small>述千品者，示學者徑，多而不要，不如約明。</small>

1. 雖誦千言，句義不正，不如一要，聞可滅意。<span class="badge bg-secondary">100</span>
1. 雖誦千章，不義何益，不如一義，聞行可度。<span class="badge bg-secondary">101</span>
1. 雖多誦經，不解何益，解一法句，行可得道。<span class="badge bg-secondary">102</span>
1. 千千為敵，一夫勝之，未若自勝，為戰中上。<span class="badge bg-secondary">103</span>
1. 自勝最賢，故曰人雄，護意調身，自損至終。<span class="badge bg-secondary">104</span>
1. 雖曰尊天，神魔梵釋，皆莫能勝，自勝之人。<span class="badge bg-secondary">105</span>
1. 月千反祠，終身不輟，不如須臾，一心念法，一念道福，勝彼終身。<span class="badge bg-secondary">106</span>
1. 雖終百歲，奉事火祠，不如須臾，供養三尊，一供養福，勝彼百千。<span class="badge bg-secondary">107</span>
1. 祭神以求福，從後觀其報，四分未望一，不如禮賢者。<span class="badge bg-secondary">108</span>
1. 能善行禮節，常敬長老者，四福自然增，色力壽而安。<span class="badge bg-secondary">109</span>
1. 若人壽百歲，遠正不持戒，不如生一日，守戒正意禪。<span class="badge bg-secondary">110</span>
1. 若人壽百歲，邪偽無有智，不如生一日，一心學正智。<span class="badge bg-secondary">111</span>
1. 若人壽百歲，懈怠不精進，不如生一日，勉力行精進。<span class="badge bg-secondary">112</span>
1. 若人壽百歲，不知成敗事，不如生一日，見微知所忌。<span class="badge bg-secondary">113</span>
1. 若人壽百歲，不見甘露道，不如生一日，服行甘露味。<span class="badge bg-secondary">114</span>
1. 若人壽百歲，不知大道義，不如生一日，學惟佛法要。<span class="badge bg-secondary">115</span>

### 惡行品第十七 <small>惡行品者，感切惡人，動有罪報，不得無患。</small>

1. 見善不從，反隨惡心，求福不正，反樂邪婬。<span class="badge bg-secondary">116</span>
1. 凡人為惡，不能自覺，愚癡快意，令後欝毒。
1. 凶人行虐，沉漸數數，快欲為人，罪報自然。<span class="badge bg-secondary">117</span>
1. 吉人行德，相隨積增，甘心為之，福應自然。<span class="badge bg-secondary">118</span>
1. 妖孽見福，其惡未熟，至其惡熟，自受虐酷。<span class="badge bg-secondary">119</span>
1. 禎祥見禍，其善未熟，至其善熟，必受其福。<span class="badge bg-secondary">120</span>
1. 擊人得擊，行怨得怨，罵人得罵，施怒得怒。
1. 世人無聞，不知正法，生此壽少，何宜為惡。
1. 莫輕小惡，以為無殃，水滴雖微，漸盈大器，凡罪充滿，從小積成。<span class="badge bg-secondary">121</span>
1. 莫輕小善，以為無福，水滴雖微，漸盈大器，凡福充滿，從纖纖積。<span class="badge bg-secondary">122</span>
1. 夫士為行，好之與惡，各自為身，終不敗亡。
1. 好取之士，自以為可，沒取彼者，人亦沒之。
1. 惡不即時，如搆牛乳，罪在陰伺，如灰覆火。<span class="badge bg-secondary">71</span>
1. 戲笑為惡，已作身行，號泣受報，隨行罪至。
1. 作惡不起，如兵所截，牽往乃知，已墮惡行，後受苦報，如前所習。
1. 如毒摩瘡，船入洄澓，惡行流愆，靡不傷尅。
1. 如惡誣罔人，清白猶不汙，愚殃反自及，如塵逆風坌。<span class="badge bg-secondary">125</span>
1. 過失犯非惡，能追悔為善，是明照世間，如日無雲曀。
1. 大士以所行，然後身自見，為善則得善，為惡則得惡。
1. 有識墮胞胎，惡者入地獄，行善上昇天，無為得泥洹。<span class="badge bg-secondary">126</span>
1. 非空非海中，非隱山石間，莫能於此處，避免宿惡殃。<span class="badge bg-secondary">127</span>
1. 眾生有苦惱，不得免老死，唯有仁智者，不念人非惡。

### 刀杖品第十八 <small>刀杖品者，教習慈仁，無行刀杖，賊害眾生。</small>

1. 一切皆懼死，莫不畏杖痛，恕己可為譬，勿殺勿行杖。<span class="badge bg-secondary">129</span>
1. 能常安群生，不加諸楚毒，現世不逢害，後世長安隱。<span class="badge bg-secondary">132</span>
1. 不當麤言，言當畏報，惡往禍來，刀杖歸軀。<span class="badge bg-secondary">133</span>
1. 出言以善，如叩眾磬，身無議論，度世則易。<span class="badge bg-secondary">134</span>
1. 敺杖良善，妄讒無罪，其殃十倍，災迅無救，<span class="badge bg-secondary">137</span>
1. 生受酷痛，形體毀析，自然惱病，失意恍惚，<span class="badge bg-secondary">138</span>
1. 人所誣枉，或縣官厄，財產耗盡，親戚離別，<span class="badge bg-secondary">139</span>
1. 舍宅所有，災火焚燒，死入地獄，如是為十。<span class="badge bg-secondary">140</span>
1. 雖裸剪髮，被服草衣，沐浴踞石，奈疑結何。<span class="badge bg-secondary">141</span>
1. 不伐殺燒，亦不求勝，仁愛天下，所適無怨。
1. 世儻有人，能知慚愧，是名誘進，如策良馬。<span class="badge bg-secondary">143</span>
1. 如策善馬，進道能遠，人有信戒，定意精進，受道慧成，便滅眾苦。<span class="badge bg-secondary">144</span>
1. 自嚴以修法，滅損受淨行，杖不加群生，是沙門道人。<span class="badge bg-secondary">142</span>
1. 無害於天下，終身不遇害，常念於一切，孰能以為怨。

### 老耄品第十九 <small>老耄品者，誨人勤力，不與命競，老悔何益。</small>

1. 何喜何笑，命常熾然，深蔽幽冥，如不求錠。<span class="badge bg-secondary">146</span>
1. 見身形範，倚以為安，多想致病，豈知不真。<span class="badge bg-secondary">147</span>
1. 老則色衰，病無光澤，皮緩肌縮，死命近促。<span class="badge bg-secondary">148</span>
1. 身死神徙，如御棄車，肉消骨散，身何可怙。<span class="badge bg-secondary">149</span>
1. 身為如城，骨幹肉塗，生至老死，但藏恚慢。<span class="badge bg-secondary">150</span>
1. 老則形變，喻如故車，法能除苦，宜以力學。<span class="badge bg-secondary">151</span>
1. 人之無聞，老若特牛，但長肌肥，無有福慧。<span class="badge bg-secondary">152</span>
1. 生死無聊，往來艱難，意倚貪身，生苦無端。<span class="badge bg-secondary">153</span>
1. 慧以見苦，是故棄身，滅意斷行，愛盡無生。<span class="badge bg-secondary">154</span>
1. 不修梵行，又不富財，老如白鷺，守伺空池。<span class="badge bg-secondary">155</span>
1. 既不守戒，又不積財，老羸氣竭，思故何逮。<span class="badge bg-secondary">156</span>
1. 老如秋葉，行穢鑑錄，命疾脫至，亦用後悔。
1. 命欲日夜盡，及時可勤力，世間諦非常，莫惑墮冥中。
1. 當學燃意燈，自練求智慧，離垢勿染汙，執燭觀道地。

### 愛身品第二十 <small>愛身品者，所以勸學，終有益己，滅罪興福。</small>

1. 自愛身者，慎護所守，希望欲解，學正不寐。<span class="badge bg-secondary">157</span>
1. 身為第一，常自勉學，利乃誨人，不倦則智。<span class="badge bg-secondary">158</span>
1. 學先自正，然後正人，調身入慧，必遷為上。<span class="badge bg-secondary">159</span>
1. 身不能利，安能利人，心調體正，何願不至。<span class="badge bg-secondary">160</span>
1. 本我所造，後我自受，為惡自更，如鋼鑽珠。<span class="badge bg-secondary">161</span>
1. 人不持戒，滋蔓如藤，逞情極欲，惡行日增。<span class="badge bg-secondary">162</span>
1. 惡行危身，愚以為易，善最安身，愚以為難。<span class="badge bg-secondary">163</span>
1. 如真人教，以道法身，愚者病之，見而為惡，行惡得惡，如種苦種。<span class="badge bg-secondary">164</span>
1. 惡自受罪，善自受福，亦各須熟，彼不自代，習善得善，亦如種甜。<span class="badge bg-secondary">165</span>
1. 自利利人，益而不費，欲知利身，戒聞為最。
1. 如有自愛，欲生天上，敬樂聞法，當念佛教。
1. 凡用必豫慮，勿以損所務，如是意日修，事務不失時。
1. 夫治事之士，能至終成利，真見身應行，如是得所欲。

### 世俗品第二十一 <small>世俗品者，說世幻夢，當捨浮華，勉修道用。</small>

1. 如車行道，捨平大塗，從邪徑敗，生折軸憂。
1. 離法如是，從非法增，愚守至死，亦有折患。
1. 順行正道，勿隨邪業，行法臥安，世世無患。<span class="badge bg-secondary">169</span>
1. 萬物如泡，意如野馬，居世若幻，奈何樂此。<span class="badge bg-secondary">170</span>
1. 若能斷此，伐其樹根，日夜如是，必至于定。
1. 一施如信，如樂之人，或從惱意，以飯食眾，此輩日夜，不得定意。
1. 世俗無眼，莫見道真，如少見明，當養善意。<span class="badge bg-secondary">174</span>
1. 如雁將群，避羅高翔，明人導世，度脫邪眾。<span class="badge bg-secondary">175</span>
1. 世皆有死，三界無安，諸天雖樂，福盡亦喪。
1. 觀諸世間，無生不終，欲離生死，當行道真。
1. 癡覆天下，貪令不見，邪疑卻道，苦愚行是。
1. 一法脫過，謂妄語人，不免後世，靡惡不更。<span class="badge bg-secondary">176</span>
1. 雖多積珍寶，崇高至于天，如是滿世間，不如見道跡。<span class="badge bg-secondary">178</span>
1. 不善像如善，愛如似無愛，以苦為樂像，狂夫為所致。

### 述佛品第二十二 <small>述佛品者，道佛神德，無不利度，明為世則。</small>

1. 己勝不受惡，一切勝世間，叡智廓無疆，開矇令入道。<span class="badge bg-secondary">179</span>
1. 決網無罣礙，愛盡無所積，佛意深無極，未踐跡令踐。<span class="badge bg-secondary">180</span>
1. 勇健立一心，出家日夜滅，根斷無欲意，學正念清明。<span class="badge bg-secondary">181</span>
1. 見諦諍無穢，已渡五道淵，佛出照世間，為除眾憂苦。
1. 得生人道難，生壽亦難得，世間有佛難，佛法難得聞。<span class="badge bg-secondary">182</span>
1. 我既無師保，亦獨無伴侶，積一行得佛，自然通聖道。
1. 船師能渡水，精進為橋梁，人以種姓繫，度者為健雄。
1. 壞惡度為佛，止地為梵志，除饉為學法，斷種為弟子。
1. 觀行忍第一，佛說泥洹最，捨罪作沙門，無嬈害於彼。<span class="badge bg-secondary">184</span>
1. 不嬈亦不惱，如戒一切持，少食捨身貪，有行幽隱處，意諦以有黠，是能奉佛教。<span class="badge bg-secondary">185</span>
1. 諸惡莫作，諸善奉行，自淨其意，是諸佛教。<span class="badge bg-secondary">183</span>
1. 佛為尊貴，斷漏無婬，諸釋中雄，一群從心。
1. 快哉福報，所願皆成，敏於上寂，自致泥洹。
1. 或多自歸，山川樹神，廟立圖像，祭祠求福。<span class="badge bg-secondary">188</span>
1. 自歸如是，非吉非上，彼不能來，度我眾苦。<span class="badge bg-secondary">189</span>
1. 如有自歸，佛法聖眾，道德四諦，必見正慧，<span class="badge bg-secondary">190</span>
1. 生死極苦，從諦得度，度世八道，斯除眾苦。<span class="badge bg-secondary">191</span>
1. 自歸三尊，最吉最上，唯獨有是，度一切苦。<span class="badge bg-secondary">192</span>
1. 士如中正，志道不慳，利哉斯人，自歸佛者。
1. 明人難值，亦不比有，其所生處，族親蒙慶。<span class="badge bg-secondary">193</span>
1. 諸佛興快，說經道快，眾聚和快，和則常安。<span class="badge bg-secondary">194</span>

### 安寧品第二十三 <small>安寧品者，差次安危，去惡即善，快而不墮。</small>

1. 我生已安，不慍於怨，眾人有怨，我行無怨。<span class="badge bg-secondary">197</span>
1. 我生已安，不病於病，眾人有病，我行無病。<span class="badge bg-secondary">198</span>
1. 我生已安，不慼於憂，眾人有憂，我行無憂。<span class="badge bg-secondary">199</span>
1. 我生已安，清淨無為，以樂為食，如光音天。<span class="badge bg-secondary">200</span>
1. 我生已安，澹泊無事，彌薪團火，安能燒我。
1. 勝則生怨，負則自鄙，去勝負心，無諍自安。<span class="badge bg-secondary">201</span>
1. 熱無過婬，毒無過怒，苦無過身，樂無過滅。<span class="badge bg-secondary">202</span>
1. 無樂小樂，小辯小慧，觀求大者，乃獲大安。
1. 我為世尊，長解無憂，正度三有，獨降眾魔。
1. 見聖人快，得依附快，得離愚人，為善獨快。<span class="badge bg-secondary">206</span>
1. 守正道快，巧說法快，與世無諍，戒具常快。
1. 依賢居快，如親親會，近仁智者，多聞高遠。
1. 壽命鮮少，而棄世多，學當取要，令至老安。
1. 諸欲得甘露，棄欲滅諦快，欲度生死苦，當服甘露味。

### 好喜品第二十四 <small>好喜品者，禁人多喜，能不貪欲，則無憂患。</small>

1. 違道則自順，順道則自違，捨義取所好，是為順愛欲。<span class="badge bg-secondary">209</span>
1. 不當趣所愛，亦莫有不愛，愛之不見憂，不愛見亦憂。<span class="badge bg-secondary">210</span>
1. 是以莫造愛，愛憎惡所由，已除結縛者，無愛無所憎。<span class="badge bg-secondary">211</span>
1. 愛喜生憂，愛喜生畏，無所愛喜，何憂何畏。<span class="badge bg-secondary">212</span>
1. 好樂生憂，好樂生畏，無所好樂，何憂何畏。<span class="badge bg-secondary">213</span>
1. 貪欲生憂，貪欲生畏，解無貪欲，何憂何畏。<span class="badge bg-secondary">214</span>
1. 貪法戒成，至誠知慚，行身近道，為眾所愛。<span class="badge bg-secondary">217</span>
1. 欲態不出，思正乃語，心無貪愛，必截流渡。<span class="badge bg-secondary">218</span>
1. 譬人久行，從遠吉還，親厚普安，歸來喜歡。<span class="badge bg-secondary">219</span>
1. 好行福者，從此到彼，自受福祚，如親來喜。<span class="badge bg-secondary">220</span>
1. 起從聖教，禁制不善，近道見愛，離道莫親。
1. 近與不近，所往者異，近道昇天，不近墮獄。

### 忿怒品第二十五 <small>忿怒品者，見瞋恚害，寬弘慈柔，天祐人愛。</small>

1. 忿怒不見法，忿怒不知道，能除忿怒者，福喜常隨身。
1. 貪婬不見法，愚癡意亦然，除婬去癡者，其福第一尊。
1. 恚能自制，如止奔車，是為善御，棄冥入明。<span class="badge bg-secondary">222</span>
1. 忍辱勝恚，善勝不善，善者能施，至誠勝欺。<span class="badge bg-secondary">223</span>
1. 不欺不怒，意不多求，如是三事，死則上天。<span class="badge bg-secondary">224</span>
1. 常自攝身，慈心不殺，是生天上，到彼無憂。<span class="badge bg-secondary">225</span>
1. 意常覺寤，明暮勤學，漏盡意解，可致泥洹。<span class="badge bg-secondary">226</span>
1. 人相謗毀，自古至今，既毀多言，又毀訥訒，亦毀中和，世無不毀。<span class="badge bg-secondary">227</span>
1. 欲意非聖，不能制中，一毀一譽，但為利名。<span class="badge bg-secondary">228</span>
1. 明智所譽，唯稱是賢，慧人守戒，無所譏謗。<span class="badge bg-secondary">229</span>
1. 如羅漢淨，莫而誣謗，諸人咨嗟，梵釋所稱。<span class="badge bg-secondary">230</span>
1. 常守慎身，以護瞋恚，除身惡行，進修德行。<span class="badge bg-secondary">231</span>
1. 常守慎言，以護瞋恚，除口惡言，誦習法言。<span class="badge bg-secondary">232</span>
1. 常守慎心，以護瞋恚，除意惡念，思惟念道。<span class="badge bg-secondary">233</span>
1. 節身慎言，守攝其心，捨恚行道，忍辱最強。<span class="badge bg-secondary">234</span>
1. 捨恚離慢，避諸愛貪，不著名色，無為滅苦。<span class="badge bg-secondary">221</span>
1. 起而解怒，婬生自禁，捨不明健，斯皆得安。
1. 瞋斷臥安，恚滅婬憂，怒為毒本，輭意梵志，言善得譽，斷為無患。
1. 同志相近，詳為作惡，後別餘恚，火自燒惱。
1. 不知慚愧，無戒有怒，為怒所牽，不厭有務。
1. 有力近兵，無力近輭，夫忍為上，宜常忍羸。
1. 舉眾輕之，有力者忍，夫忍為上，宜常忍羸。
1. 自我與彼，大畏有三，如知彼作，宜滅己中。
1. 俱兩行義，我為彼教，如知彼作，宜滅己中。
1. 善智勝愚，麤言惡說，欲常勝者，於言宜默。
1. 夫為惡者，怒有怒報，怒不報怒，勝彼鬪負。

### 塵垢品第二十六 <small>塵垢品者，分別清濁，學當潔白，無行汙辱。</small>

1. 生無善行，死墮惡道，往疾無間，到無資用。<span class="badge bg-secondary">237</span>
1. 當求智慧，以然意定，去垢勿汙，可離苦形。<span class="badge bg-secondary">238</span>
1. 慧人以漸，安徐精進，洗除心垢，如工鍊金。<span class="badge bg-secondary">239</span>
1. 惡生於心，還自壞形，如鐵生垢，反食其身。<span class="badge bg-secondary">240</span>
1. 不誦為言垢，不勤為家垢，不嚴為色垢，放逸為事垢。<span class="badge bg-secondary">241</span>
1. 慳為惠施垢，不善為行垢，今世亦後世，惡法為常垢。<span class="badge bg-secondary">242</span>
1. 垢中之垢，莫甚於癡，學當捨惡，比丘無垢。<span class="badge bg-secondary">243</span>
1. 苟生無恥，如鳥長喙，強顏耐辱，名曰穢生。<span class="badge bg-secondary">244</span>
1. 廉恥雖苦，義取清白，避辱不妄，名曰潔生。<span class="badge bg-secondary">245</span>
1. 愚人好殺，言無誠實，不與而取，好犯人婦，<span class="badge bg-secondary">246</span>
1. 逞心犯戒，迷惑於酒，斯人世世，自掘身本。<span class="badge bg-secondary">247</span>
1. 人如覺是，不當念惡，愚近非法，久自燒沒。<span class="badge bg-secondary">248</span>
1. 若信布施，欲揚名譽，貪人虛飾，非入淨定。<span class="badge bg-secondary">249</span>
1. 一切斷欲，截意根源，晝夜守一，必入定意。<span class="badge bg-secondary">250</span>
1. 著欲為塵，從染塵漏，不染不行，淨而離愚。<span class="badge bg-secondary">252</span>
1. 見彼自侵，常內自省，行漏自欺，漏盡無垢。<span class="badge bg-secondary">253</span>
1. 火莫熱於婬，捷莫疾於怒，網莫密於癡，愛流駛於河。<span class="badge bg-secondary">251</span>
1. 虛空無轍迹，沙門無外意，眾人盡樂惡，唯佛淨無穢。<span class="badge bg-secondary">254</span>
1. 虛空無轍迹，沙門無外意，世間皆無常，佛無我所有。<span class="badge bg-secondary">255</span>

### 奉持品第二十七 <small>奉持品者，解說道義，法貴德行，不用貪侈。</small>

1. 好經道者，不競於利，有利無利，無欲不惑。<span class="badge bg-secondary">256</span>
1. 常愍好學，正心以行，權懷寶慧，是謂為道。<span class="badge bg-secondary">257</span>
1. 所謂智者，不必辯言，無恐無懼，守善為智。<span class="badge bg-secondary">258</span>
1. 奉持法者，不以多言，雖素少聞，身依法行，守道不忘，可謂奉法。<span class="badge bg-secondary">259</span>
1. 所謂長老，不必年耆，形熟髮白，惷愚而已。<span class="badge bg-secondary">260</span>
1. 謂懷諦法，順調慈仁，明達清潔，是為長老。<span class="badge bg-secondary">261</span>
1. 所謂端正，非色如華，慳嫉虛飾，言行有違。<span class="badge bg-secondary">262</span>
1. 謂能捨惡，根原已斷，慧而無恚，是為端正。<span class="badge bg-secondary">263</span>
1. 所謂沙門，非必除髮，妄語貪取，有欲如凡。<span class="badge bg-secondary">264</span>
1. 謂能止惡，恢廓弘道，息心滅意，是為沙門。<span class="badge bg-secondary">265</span>
1. 所謂比丘，非時乞食，邪行望彼，稱名而已。<span class="badge bg-secondary">266</span>
1. 謂捨罪福，淨修梵行，慧能破惡，是為比丘。<span class="badge bg-secondary">267</span>
1. 所謂仁明，非口不言，用心不淨，外順而已。<span class="badge bg-secondary">268</span>
1. 謂心無為，內行清虛，此彼寂滅，是為仁明。<span class="badge bg-secondary">269</span>
1. 所謂有道，非救一物，普濟天下，無害為道。<span class="badge bg-secondary">270</span>
1. 戒眾不言，我行多誠，得定意者，要由閉損。<span class="badge bg-secondary">271</span>
1. 意解求安，莫習凡夫，使結未盡，莫能得脫。<span class="badge bg-secondary">272</span>

### 道行品第二十八 <small>道行品者，旨說大要，度脫之道，此為極妙。</small>

1. 八直最上道，四諦為法跡，不婬行之尊，施燈必得明。<span class="badge bg-secondary">273</span>
1. 是道無復畏，見淨乃度世，此能壞魔兵，力行滅邪苦。<span class="badge bg-secondary">274</span>
1. 我已開正道，為大現異明，已聞當自行，行乃解邪縛。<span class="badge bg-secondary">276</span>
1. 生死非常苦，能觀見為慧，欲離一切苦，行道一切除。
1. 生死非常空，能觀見為慧，欲離一切苦，但當勤行道。
1. 起時當即起，莫如愚覆淵，與墮與瞻聚，計疲不進道。<span class="badge bg-secondary">280</span>
1. 念應念則正，念不應則邪，慧而不起邪，思正道乃成。
1. 慎言守意正，身不善不行，如是三行除，佛說是得道。<span class="badge bg-secondary">281</span>
1. 斷樹無伐本，根在猶復生，除根乃無樹，比丘得泥洹。<span class="badge bg-secondary">283</span>
1. 不能斷樹，親戚相戀，貪意自縛，如犢慕乳。<span class="badge bg-secondary">284</span>
1. 能斷意本，生死無疆，是為近道，疾得泥洹。<span class="badge bg-secondary">285</span>
1. 貪婬致老，瞋恚致病，愚癡致死，除三得道。
1. 釋前解後，脫中度彼，一切念滅，無復老死。
1. 人營妻子，不觀病法，死命卒至，如水湍驟。<span class="badge bg-secondary">287</span>
1. 父子不救，餘親何望，命盡怙親，如盲守燈。<span class="badge bg-secondary">288</span>
1. 慧解是意，可修經戒，勤行度世，一切除苦。<span class="badge bg-secondary">289</span>
1. 遠離諸淵，如風卻雲，已滅思想，是為知見。
1. 智為世長，惔樂無為，知受正教，生死得盡。
1. 知眾行空，是為慧見，疲厭世苦，從是道除。<span class="badge bg-secondary">277</span>
1. 知眾行苦，是為慧見，疲厭世苦，從是道除。<span class="badge bg-secondary">278</span>
1. 眾行非身，是為慧見，疲厭世苦，從是道除。<span class="badge bg-secondary">279</span>
1. 吾語汝法，愛箭為射，宜以自勗，受如來言。
1. 吾為都以除，往來生死盡，非一情以解，所演為道眼。
1. 駛流注于海，潘水漾疾滿，故為智者說，可趣服甘露。
1. 前未聞法輪，轉為哀眾生，於是奉事者，禮之度三有。
1. 三念可念善，三亦難不善，從念而有行，滅之為正斷。
1. 三定為轉念，棄猗行無量，得三三窟除，解結可應念。
1. 知以戒禁惡，思惟慧樂念，已知世成敗，息意一切解。

### 廣衍品第二十九 <small>廣衍品者，言凡善惡，積小致大，證應章句。</small>

1. 施安雖小，其報彌大，慧從小施，受見景福。<span class="badge bg-secondary">290</span>
1. 施勞於人，而欲望祐，殃咎歸身，自遘廣怨。<span class="badge bg-secondary">291</span>
1. 已為多事，非事亦造，伎樂放逸，惡習日增。<span class="badge bg-secondary">292</span>
1. 精進惟行，習是捨非，修身自覺，是為正習。<span class="badge bg-secondary">293</span>
1. 既自解慧，又多學問，漸進普廣，油酥投水。
1. 自無慧意，不好學問，凝縮狹小，酪酥投水。
1. 近道名顯，如高山雪，遠道暗昧，如夜發箭。<span class="badge bg-secondary">304</span>
1. 為佛弟子，常寤自覺，晝夜念佛，惟法思眾。<span class="badge bg-secondary">296</span>
1. 為佛弟子，當寤自覺，日暮思禪，樂觀一心。<span class="badge bg-secondary">301</span>
1. 人當有念意，每食知自少，則是痛欲薄，節消而保壽。
1. 學難捨罪難，居在家亦難，會止同利難，艱難無過有。<span class="badge bg-secondary">302</span>
1. 比丘乞求難，何可不自勉，精進得自然，後無欲於人。
1. 有信則戒成，從戒多致寶，亦從得諧偶，在所見供養。<span class="badge bg-secondary">303</span>
1. 一坐一處臥，一行無放恣，守一以正身，心樂居樹間。<span class="badge bg-secondary">305</span>

### 地獄品第三十 <small>地獄品者，道泥犁事，作惡受惡，罪牽不置。</small>

1. 妄語地獄近，作之言不作，二罪後俱受，自作自牽往。<span class="badge bg-secondary">306</span>
1. 法衣在其身，為惡不自禁，苟沒惡行者，終則墮地獄。<span class="badge bg-secondary">307</span>
1. 無戒受供養，理豈不自損，死噉燒鐵丸，然熱劇火炭。<span class="badge bg-secondary">308</span>
1. 放逸有四事，好犯他人婦，臥險非福利，毀三婬泆四。<span class="badge bg-secondary">309</span>
1. 不福利墮惡，畏而畏樂寡，王法重罰加，身死入地獄。<span class="badge bg-secondary">310</span>
1. 譬如拔菅草，執緩則傷手，學戒不禁制，獄錄乃自賊。<span class="badge bg-secondary">311</span>
1. 人行為慢惰，不能除眾勞，梵行有玷缺，終不受大福。<span class="badge bg-secondary">312</span>
1. 常行所當行，自持必令強，遠離諸外道，莫習為塵垢。<span class="badge bg-secondary">313</span>
1. 為所不當為，然後致欝毒，行善常吉順，所適無悔恡。<span class="badge bg-secondary">314</span>
1. 其於眾惡行，欲作若已作，是苦不可解，罪近難得避。
1. 妄證求賂，行己不正，怨譖良人，以枉治士，罪縛斯人，自投于坑。
1. 如備邊城，中外牢固，自守其心，非法不生，行缺致憂，令墮地獄。<span class="badge bg-secondary">315</span>
1. 可羞不羞，非羞反羞，生為邪見，死墮地獄。<span class="badge bg-secondary">316</span>
1. 可畏不畏，非畏反畏，信向邪見，死墮地獄。<span class="badge bg-secondary">317</span>
1. 可避不避，可就不就，翫習邪見，死墮地獄。<span class="badge bg-secondary">318</span>
1. 可近則近，可遠則遠，恒守正見，死墮善道。<span class="badge bg-secondary">319</span>

### 象喻品第三十一 <small>象喻品者，教人正身，為善得善，福報快焉。</small>

1. 我如象鬪，不恐中箭，常以誠信，度無戒人。<span class="badge bg-secondary">320</span>
1. 譬象調正，可中王乘，調為尊人，乃受誠信。<span class="badge bg-secondary">321</span>
1. 雖為常調，如彼新馳，亦最善象，不如自調。<span class="badge bg-secondary">322</span>
1. 彼不能適，人所不至，唯自調者，能致調方。<span class="badge bg-secondary">323</span>
1. 如象名財守，猛害難禁制，繫絆不與食，而猶暴逸象。<span class="badge bg-secondary">324</span>
1. 沒在惡行者，恒以貪自繫，其象不知厭，故數入胞胎。<span class="badge bg-secondary">325</span>
1. 本意為純行，及常行所安，悉捨降使結，如鉤制象調。<span class="badge bg-secondary">326</span>
1. 樂道不放逸，能常自護心，是為拔身苦，如象出于塪。<span class="badge bg-secondary">327</span>
1. 若得賢能伴，俱行行善悍，能伏諸所聞，至到不失意。<span class="badge bg-secondary">328</span>
1. 不得賢能伴，俱行行惡悍，魔斷王邑里，寧獨不為惡。<span class="badge bg-secondary">329</span>
1. 寧獨行為善，不與愚為侶，獨而不為惡，如象驚自護。<span class="badge bg-secondary">330</span>
1. 生而有利安，伴輭和為安，命盡為福安，眾惡不犯安。<span class="badge bg-secondary">331</span>
1. 人家有母樂，有父斯亦樂，世有沙門樂，天下有道樂。<span class="badge bg-secondary">332</span>
1. 持戒終老安，信正所正善，智慧最安身，不犯惡最安。<span class="badge bg-secondary">333</span>
1. 如馬調輭，隨意所如，信戒精進，定法要具。
1. 明行成立，忍和意定，是斷諸苦，隨意所如。
1. 從是住定，如馬調御，斷恚無漏，是受天樂。
1. 不自放逸，從是多寤，羸馬比良，棄惡為賢。

### 愛欲品第三十二 <small>愛欲品者，賤婬恩愛，世人為此，盛生災害。</small>

1. 心放在婬行，欲愛增枝條，分布生熾盛，超躍貪果猴。<span class="badge bg-secondary">334</span>
1. 以為愛忍苦，貪欲著世間，憂患日夜長，莚如蔓草生。<span class="badge bg-secondary">335</span>
1. 人為恩愛惑，不能捨情欲，如是憂愛多，潺潺盈于池。<span class="badge bg-secondary">336</span>
1. 夫所以憂悲，世間苦非一，但為緣愛有，離愛則無憂。
1. 己意安棄憂，無愛何有世，不憂不染求，不愛焉得安。
1. 有愛以死時，為致親屬多，涉憂之長塗，愛苦常墮危。
1. 為道行者，不與欲會，先誅愛本，無所植根，勿如刈葦，令心復生。<span class="badge bg-secondary">337</span>
1. 如樹根深固，雖截猶復生，愛意不盡除，輒當還受苦。<span class="badge bg-secondary">338</span>
1. 猨猴得離樹，得脫復趣樹，眾人亦如是，出獄復入獄。<span class="badge bg-secondary">344</span>
1. 貪意為常流，習與憍慢並，思想猗婬欲，自覆無所見。<span class="badge bg-secondary">339</span>
1. 一切意流衍，愛結如葛藤，唯慧分別見，能斷意根原。<span class="badge bg-secondary">340</span>
1. 夫從愛潤澤，思想為滋蔓，愛欲深無底，老死是用增。<span class="badge bg-secondary">341</span>
1. 所生枝不絕，但用食貪欲，養怨益丘塚，愚人常汲汲。
1. 雖獄有鉤鍱，慧人不謂牢，愚見妻子息，染著愛甚牢。<span class="badge bg-secondary">345</span>
1. 慧說愛為獄，深固難得出，是故當斷棄，不視欲能安。<span class="badge bg-secondary">346</span>
1. 見色心迷惑，不惟觀無常，愚以為美善，安知其非真。
1. 以婬樂自裹，譬如蠶作繭，智者能斷棄，不眄除眾苦。<span class="badge bg-secondary">347</span>
1. 心念放逸者，見婬以為淨，恩愛意盛增，從是造獄牢。<span class="badge bg-secondary">349</span>
1. 覺意滅婬者，常念欲不淨，從是出邪獄，能斷老死患。<span class="badge bg-secondary">350</span>
1. 以欲網自蔽，以愛蓋自覆，自恣縛於獄，如魚入笱口，為老死所伺，若犢求母乳。
1. 離欲滅愛跡，出網無所蔽，盡道除獄縛，一切此彼解，已得度邊行，是為大智士。<span class="badge bg-secondary">352</span>
1. 勿親遠法人，亦勿為愛染，不斷三世者，會復墮邊行。
1. 若覺一切法，能不著諸法，一切愛意解，是為通聖意。<span class="badge bg-secondary">353</span>
1. 眾施經施勝，眾味道味勝，眾樂法樂勝，愛盡勝眾苦。<span class="badge bg-secondary">354</span>
1. 愚以貪自縛，不求度彼岸，貪為敗愛故，害人亦自害。<span class="badge bg-secondary">355</span>
1. 愛欲意為田，婬怒癡為種，故施度世者，得福無有量。<span class="badge bg-secondary">356</span>
1. 伴少而貨多，商人怵惕懼，嗜欲賊害命，故慧不貪欲。<span class="badge bg-secondary">123</span>
1. 心可則為欲，何必獨五欲，速可絕五欲，是乃為勇士。
1. 無欲無有畏，恬惔無憂患，欲除使結解，是為長出淵。<span class="badge bg-secondary">351</span>
1. 欲我知汝本，意以思想生，我不思想汝，則汝而不有。
1. 伐樹勿休，樹生諸惡，斷樹盡株，比丘滅度。
1. 夫不伐樹，少多餘親，心繫於此，如犢求母。

### 利養品第三十三 <small>利養品者，勵己防貪，見德思義，不為穢生。</small>

1. 芭蕉以實死，竹蘆實亦然，駏驉坐妊死，士以貪自喪。
1. 如是貪無利，當知從癡生，愚為此害賢，首領分于地。
1. 天雨七寶，欲猶無厭，樂少苦多，覺者為賢。<span class="badge bg-secondary">186</span>
1. 雖有天欲，慧捨無貪，樂離恩愛，為佛弟子。<span class="badge bg-secondary">187</span>
1. 遠道順邪，貪養比丘，止有慳意，以供彼姓。<span class="badge bg-secondary">73</span>
1. 勿猗此養，為家捨罪，此非至意，用用何益，愚為愚計，欲慢用增。<span class="badge bg-secondary">74</span>
1. 異哉失利，泥洹不同，諦知是者，比丘佛子，不樂利養，閑居卻意。<span class="badge bg-secondary">75</span>
1. 自得不恃，不從他望，望彼比丘，不至正定。
1. 夫欲安命，息心自省，不知計數，衣服飲食。
1. 夫欲安命，息心自省，取得知足，守行一法。
1. 夫欲安命，息心自省，如鼠藏穴，潛隱習教。
1. 約利約耳，奉戒思惟，為慧所稱，清吉忽怠。
1. 如有三明，解脫無漏，寡智鮮識，無所憶念。
1. 其於飲食，從人得利，而有惡法，從供養嫉。
1. 多結怨利，強服法衣，但望飲食，不奉佛教。
1. 當知是過，養為大畏，寡取無憂，比丘釋心。
1. 非食命不濟，孰能不摶食，夫立食為先，知是不宜嫉。
1. 嫉先創己，然後創人，擊人得擊，是不得除。
1. 寧噉燒石，吞飲熔銅，不以無戒，食人信施。<span class="badge bg-secondary">308</span>

### 沙門品第三十四 <small>沙門品者，訓以正法，弟子受行，得道解淨。</small>

1. 端目耳鼻口，身意常守正，比丘行如是，可以免眾苦。<span class="badge bg-secondary">360-361</span>
1. 手足莫妄犯，節言順所行，常內樂定意，守一行寂然。<span class="badge bg-secondary">362</span>
1. 學當守口，寡言安徐，法義為定，言必柔輭。<span class="badge bg-secondary">363</span>
1. 樂法欲法，思惟安法，比丘依法，正而不費。<span class="badge bg-secondary">364</span>
1. 學無求利，無愛他行，比丘好他，不得定意。<span class="badge bg-secondary">365</span>
1. 比丘少取，以得無積，天人所譽，生淨無穢。<span class="badge bg-secondary">366</span>
1. 比丘為慈，愛敬佛教，深入止觀，滅行乃安。<span class="badge bg-secondary">368</span>
1. 一切名色，非有莫惑，不近不憂，乃為比丘。<span class="badge bg-secondary">367</span>
1. 比丘戽船，中虛則輕，除婬怒癡，是為泥洹。<span class="badge bg-secondary">369</span>
1. 捨五斷五，思惟五根，能分別五，乃度河淵。<span class="badge bg-secondary">370</span>
1. 禪無放逸，莫為欲亂，不吞鎔銅，自惱燋形。<span class="badge bg-secondary">371</span>
1. 無禪不智，無智不禪，道從禪智，得至泥洹。<span class="badge bg-secondary">372</span>
1. 當學入空，靜居止意，樂獨屏處，一心觀法。<span class="badge bg-secondary">373</span>
1. 當制五陰，伏意如水，清淨和悅，為甘露味。<span class="badge bg-secondary">374</span>
1. 不受所有，為慧比丘，攝根知足，戒律悉持。<span class="badge bg-secondary">375</span>
1. 生當行淨，求善師友，智者成人，度苦致喜。<span class="badge bg-secondary">376</span>
1. 如衛師華，熟知自墮，釋婬怒癡，生死自解。<span class="badge bg-secondary">377</span>
1. 止身止言，心守玄默，比丘棄世，是為受寂。<span class="badge bg-secondary">378</span>
1. 當自餙身，內與心爭，護身念諦，比丘惟安。<span class="badge bg-secondary">379</span>
1. 我自為我，計無有我，故當損我，調乃為賢。<span class="badge bg-secondary">380</span>
1. 喜在佛教，可以多喜，至到寂寞，行滅永安。<span class="badge bg-secondary">381</span>
1. 儻有少行，應佛教誡，此照世間，如日無曀。<span class="badge bg-secondary">382</span>
1. 棄慢無餘憍，蓮華水生淨，學能捨彼此，知是勝於故。
1. 割愛無戀慕，不受如蓮華，比丘渡河流，勝欲明於故。
1. 截流自忖，折心卻欲，人不割欲，一意猶走。
1. 為之為之，必強自制，捨家而懈，意猶復染。
1. 行懈緩者，勞意弗除，非淨梵行，焉致大寶。
1. 沙門何行，如意不禁，步步著黏，但隨思走。
1. 袈裟披肩，為惡不損，惡惡行者，斯墮惡道。
1. 不調難戒，如風枯樹，作自為身，曷不精進。
1. 息心非剔，慢訑無戒，捨貪思道，乃應息心。
1. 息心非剔，放逸無信，能滅眾苦，為上沙門。

### 梵志品第三十五 <small>梵志品者，言行清白，理學無穢，可稱道士。</small>

1. 截流而渡，無欲如梵，知行已盡，是謂梵志。<span class="badge bg-secondary">383</span>
1. 以無二法，清淨度淵，諸欲結解，是謂梵志。<span class="badge bg-secondary">384</span>
1. 適彼無彼，彼彼已空，捨離貪婬，是謂梵志。<span class="badge bg-secondary">385</span>
1. 思惟無垢，所行不漏，上求不起，是謂梵志。<span class="badge bg-secondary">386</span>
1. 日照於晝，月照於夜，甲兵照軍，禪照道人，佛出天下，照一切冥。<span class="badge bg-secondary">387</span>
1. 非剃為沙門，稱吉為梵志，謂能捨眾惡，是則為道人。<span class="badge bg-secondary">396</span>
1. 出惡為梵志，入正為沙門，棄我眾穢行，是則為捨家。<span class="badge bg-secondary">388</span>
1. 若猗於愛，心無所著，已捨已正，是滅眾苦。<span class="badge bg-secondary">390</span>
1. 身口與意，淨無過失，能攝三行，是謂梵志。<span class="badge bg-secondary">391</span>
1. 若心曉了，佛所說法，觀心自歸，淨於為水。<span class="badge bg-secondary">392</span>
1. 非簇結髮，名為梵志，誠行法行，清白則賢。<span class="badge bg-secondary">393</span>
1. 剔髮無慧，草衣何施，內不離著，外捨何益。<span class="badge bg-secondary">394</span>
1. 被服弊惡，躬承法行，閑居思惟，是謂梵志。<span class="badge bg-secondary">395</span>
1. 佛不教彼，讚己自稱，如諦不妄，乃為梵志。
1. 絕諸可欲，不婬其志，委棄欲數，是謂梵志。<span class="badge bg-secondary">415</span>
1. 斷生死河，能忍超度，自覺出塹，是謂梵志。<span class="badge bg-secondary">397</span>
1. 見罵見擊，嘿受不怒，有忍辱力，是謂梵志。<span class="badge bg-secondary">399</span>
1. 若見侵欺，但念守戒，端身自調，是謂梵志。<span class="badge bg-secondary">400</span>
1. 心棄惡法，如蛇脫皮，不為欲污，是謂梵志。<span class="badge bg-secondary">401</span>
1. 覺生為苦，從是滅苦，能下重擔，是謂梵志。<span class="badge bg-secondary">402</span>
1. 解微妙慧，辯道不道，體行上義，是謂梵志。<span class="badge bg-secondary">403</span>
1. 棄捐家居，無家之畏，少求寡欲，是謂梵志。<span class="badge bg-secondary">404</span>
1. 棄放治生，無賊害心，無所嬈惱，是謂梵志。<span class="badge bg-secondary">405</span>
1. 避爭不爭，犯而不慢，惡來善待，是謂梵志。<span class="badge bg-secondary">406</span>
1. 去婬怒癡，憍慢諸惡，如蛇脫皮，是謂梵志。<span class="badge bg-secondary">407</span>
1. 斷絕世事，口無麤言，八道審諦，是謂梵志。<span class="badge bg-secondary">408</span>
1. 所世惡法，修短巨細，無取無捨，是謂梵志。<span class="badge bg-secondary">409</span>
1. 今世行淨，後世無穢，無習無捨，是謂梵志。<span class="badge bg-secondary">410</span>
1. 棄身無猗，不誦異言，行甘露滅，是謂梵志。<span class="badge bg-secondary">411</span>
1. 於罪與福，兩行永除，無憂無塵，是謂梵志。<span class="badge bg-secondary">412</span>
1. 心喜無垢，如月盛滿，謗毀已除，是謂梵志。<span class="badge bg-secondary">413</span>
1. 見癡往來，墮塹受苦，欲單渡岸，不好他語，唯滅不起，是謂梵志。<span class="badge bg-secondary">414</span>
1. 已斷恩愛，離家無欲，愛有已盡，是謂梵志。<span class="badge bg-secondary">416</span>
1. 離人聚處，不墮天聚，諸聚不歸，是謂梵志。<span class="badge bg-secondary">417</span>
1. 棄樂無樂，滅無熅燸，健違諸世，是謂梵志。<span class="badge bg-secondary">418</span>
1. 所生已訖，死無所趣，覺安無依，是謂梵志。<span class="badge bg-secondary">419</span>
1. 已度五道，莫知所墮，習盡無餘，是謂梵志。<span class="badge bg-secondary">420</span>
1. 于前于後，及中無有，無操無捨，是謂梵志。<span class="badge bg-secondary">421</span>
1. 最雄最勇，能自解度，覺意不動，是謂梵志。<span class="badge bg-secondary">422</span>
1. 自知宿命，本所更來，得要生盡，叡通道玄，明如能默，是謂梵志。<span class="badge bg-secondary">423</span>

### 泥洹品第三十六 <small>泥洹品者，敘道大歸，恬惔寂滅，度生死畏。</small>

1. 忍為最自守，泥洹佛稱上，捨家不犯戒，息心無所害。<span class="badge bg-secondary">184</span>
1. 無病最利，知足最富，厚為最友，泥洹最快。<span class="badge bg-secondary">204</span>
1. 饑為大病，行為最苦，已諦知此，泥洹最樂。<span class="badge bg-secondary">203</span>
1. 少往善道，趣惡道多，如諦知此，泥洹最樂。
1. 從因生善，從因墮惡，由因泥洹，所緣亦然。
1. 麋鹿依野，鳥依虛空，法歸分別，真人歸滅。
1. 始無如不，始不如無，是為無得，亦無有思。
1. 心難見，習可覩，覺欲者，乃具見，無所樂，為苦際。
1. 在愛欲，為增痛，明不染，淨能御，無所近，為苦際。
1. 見有見，聞有聞，念有念，識有識，覩無著，亦無識。
1. 一切捨，為得際，除身想，滅痛行，識已盡，為苦竟。
1. 猗則動，虛則靜，動非近，非有樂，樂無近，為得寂，寂已寂，已往來，
1. 來往絕，無生死，生死斷，無此彼，此彼斷，為兩滅，滅無餘，為苦除。
1. 比丘有世生，有有有作行，有無生無有，無作無所行。
1. 夫唯無念者，為能得自致，無生無復有，無作無行處。
1. 生有作行者，是為不得要，若已解不生，不有不作行。
1. 則生有得要，從生有已起，作行致死生，為開為法果。
1. 從食因緣有，從食致憂樂，而此要滅者，無復念行跡。
1. 諸苦法已盡，行滅湛然安，比丘吾已知，無復諸入地。
1. 無有虛空入，無諸入用入，無想不想入，無今世後世。
1. 亦無日月想，無往無所懸，我已無往反，不去而不來。
1. 不沒不復生，是際為泥洹，如是像無像，苦樂為已解。
1. 所見不復恐，無言言無疑，斷有之射箭，遘愚無所猗，是為第一快，此道寂無上。
1. 受辱心如地，行忍如門閾，淨如水無垢，生盡無彼受。
1. 利勝不足怙，雖勝猶復苦，當自求法勝，已勝無所生。
1. 畢故不造新，厭胎無婬行，種燋不復生，意盡如火滅。
1. 胞胎為穢海，何為樂婬行，雖上有善處，皆莫如泥洹。
1. 悉知一切斷，不復著世間，都棄如滅度，眾道中斯勝。
1. 佛以現諦法，智勇能奉持，行淨無瑕穢，自知度世安。
1. 道務先遠欲，早服佛教誡，滅惡極惡際，易如鳥逝空。
1. 若已解法句，至心體道行，是度生死岸，苦盡而無患。
1. 道法無親疎，正不問羸強，要在無識想，結解為清淨。
1. 上智厭腐身，危脆非真實，苦多而樂少，九孔無一淨。
1. 慧以危貿安，棄猗脫眾難，形腐銷為沫，慧見捨不貪。
1. 觀身為苦器，生老病無痛，棄垢行清淨，可以獲大安。
1. 依慧以卻邪，不受漏得盡，行淨致度世，天人莫不禮。

### 生死品第三十七 <small>生死品者，說諸人魂，靈亡神在，隨行轉生。</small>

1. 命如果待熟，常恐會零落，已生皆有苦，孰能致不死。
1. 從初樂恩愛，因婬入胎影，受形命如電，晝夜流難止。
1. 是身為死物，精神無形法，作令死復生，罪福不敗亡。
1. 終始非一世，從癡愛久長，自此受苦樂，身死神不喪。
1. 身四大為色，識四陰曰名，其情十八種，所緣起十二。
1. 神止凡九處，生死不斷滅，世間愚不聞，蔽闇無天眼。
1. 自塗以三垢，無目意妄見，謂死如生時，或謂死斷滅。
1. 識神造三界，善不善五處，陰行而嘿到，所往如響應。
1. 欲色不色有，一切因宿行，如種隨本像，自然報如影。
1. 神以身為名，如火隨形字，著燭為燭火，隨炭草糞薪。
1. 心法起則起，法滅而則滅，興衰如雨雹，轉轉不自識。
1. 識神走五道，無一處不更，捨身復受身，如輪轉著地。
1. 如人一身居，去其故室中，神以形為廬，形壞神不亡。
1. 精神居形軀，猶雀藏器中，器破雀飛去，身壞神逝生。
1. 性癡淨常想，樂身想癡想，嫌望非上要，佛說是不明。
1. 一本二展轉，三垢五彌廣，諸海十二事，淵銷越度歡。
1. 三時斷絕時，知身無所直，命氣熅煖識，捨身而轉逝。
1. 當其死臥地，猶草無所知，觀其狀如是，但幻而愚貪。

### 道利品第三十八 <small>道利品者，君父師行，開示善道，率之以正。</small>

1. 人知奉其上，君父師道士，信戒施聞慧，終吉所生安。
1. 宿命有福慶，生世為人尊，以道安天下，奉法莫不從。
1. 王為臣民主，常以慈愛下，身率以法戒，示之以休咎。
1. 處安不忘危，慮明福轉厚，福德之反報，不問尊以卑。
1. 夫為世間將，順正不阿枉，心調勝諸惡，如是為法王。
1. 見正能施惠，仁愛好利人，既利以平均，如是眾附親。
1. 如牛厲渡水，導正從亦正，奉法心不邪，如是眾普安。
1. 勿妄嬈神象，以招苦痛患，惡意為自殺，終不至善方。
1. 戒德可恃怙，福報常隨己，見法為人長，終遠三惡道。
1. 戒慎除苦畏，福德三界尊，鬼龍邪毒害，不犯持戒人。
1. 無義不誠信，欺妄好鬪爭，當知遠離此，近愚興罪多。
1. 仁賢言誠信，多聞戒行具，當知親附此，近智誠善多。
1. 善言不守戒，志亂無善行，雖身處潛隱，是為非學法。
1. 美說正為上，法說為第二，愛說可彼三，誠說不欺四。
1. 無便獲利刃，自以剋其身，愚學好妄說，行牽受幸戾。
1. 貪婬瞋恚癡，是三非善本，身以斯自害，報由癡愛生。
1. 有福為天人，非法受惡形，聖人明獨見，常善承佛令。
1. 戒德後世業，以作福追身，天人稱譽善，心正無不安。
1. 為惡念不止，日縛不自悔，命逝自川流，見惡宜守戒。
1. 今我上體首，白生為被盜，已有天使召，時正宜出家。

### 吉祥品第三十九 <small>吉祥品者，修己之術，去惡就善，終厚景福。</small>

1. 佛尊過諸天，如來常現義，有梵志道士，來問何吉祥。
1. 於是佛愍傷，為說真有要，已信樂正法，是為最吉祥。
1. 若不從天人，希望求僥倖，亦不禱祠神，是為最吉祥。
1. 友賢擇善居，常先為福德，勑身從真正，是為最吉祥。
1. 去惡從就善，避酒知自節，不婬于女色，是為最吉祥。
1. 多聞如戒行，法律精進學，修己無所爭，是為最吉祥。
1. 居孝事父母，治家養妻子，不為空之行，是為最吉祥。
1. 不慢不自大，知足念反覆，以時誦習經，是為最吉祥。
1. 所聞當可忍，樂欲見沙門，每講輒聽受，是為最吉祥。
1. 持齋修梵行，常欲見賢聖，依附明智者，是為最吉祥。
1. 以信有道德，正意向無疑，欲脫三惡道，是為最吉祥。
1. 等心行布施，奉諸得道者，亦敬諸天人，是為最吉祥。
1. 常欲離貪欲，愚癡瞋恚意，能習誠道見，是為最吉祥。
1. 若以棄非務，能勤修道用，常事於可事，是為最吉祥。
1. 一切為天下，建立大慈意，修仁安眾生，是為最吉祥。
1. 欲求吉祥福，當信敬於佛，欲求吉祥福，當聞法句義。
1. 欲求吉祥福，當供養眾僧，戒具清淨者，是為最吉祥。
1. 智者居世間，常習吉祥行，自致成慧見，是為最吉祥。
1. 梵志聞佛教，心中大歡喜，即前禮佛足，歸命佛法眾。