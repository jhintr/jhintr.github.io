---
title: "摩因提女經第九"
subtitle: ""
date: 2023-08-23T10:39:58+08:00
lastmod: 2023-08-24
draft: false
brewing: false
weight: 09
---


佛在句留國，縣名悉作法。時有一梵志，字摩因提，生女端正，光世少雙，前後國王亦太子及大臣長者來求之，父皆不應：「得人類我女者，乃與為婦。」

佛時持應器，於縣求食，食竟，盥澡藏應器，出城，到樹間閑靜處坐。摩因提食後出行園田，道經樹間，便見佛金色身，有三十二相，如日月王，自念言：「持女比是大尊，如此人比我女。」便還家謂婦言：「兒母寧知得所願不？今得聟踰於女。」母聞亦喜，即莊飾女眾寶瓔珞，父母俱將女出城。母見佛行跡，文現分明，謂父言：「寧知空出，終不得聟。」「何故？」婦說偈言：

> 婬人曳踵行，恚者斂指步，癡人足蹋弛，是跡天人尊。

父言：「癡人！莫還為女作患，女必得聟。」即將女到佛所，左手持臂、右手持瓶，因白佛：「今以女相惠，可為妾。」女見佛形狀端正無比，以三十二相瓔珞其身，如明月珠，便婬意繫著佛。佛知其意如火燃。佛即時說是義足經言：

> 我本見，邪三女，尚不欲，著邪婬，  
> 今奈何，抱屎尿，以足觸，尚不可。  
> 我所說，婬不欲，無法行，不內觀，  
> 雖聞惡，不受厭，內不止，不計苦。  
> 見外好，筋皮裹，尊云何，當受是？  
> 內外行，覺觀是，於黠邊，說癡行。  
> 亦見聞，不為黠，戒行具，未為淨，  
> 不見聞，亦不癡，不離行，可自淨。  
> 有是想，棄莫受，有莫說，守口行，  
> 彼五惱，聞見棄，慧戒行，莫望淨。  
> 世所見，莫行癡，無戒行，彼想有，  
> 可我有，墮冥法，以見可，誰有淨？  
> 諦見聞，爾可謂，諦意取，可向道，  
> 往到彼，少不想，今奈何，口欺尊？  
> 等亦過，亦不及，已著想，便分別，  
> 不等三，當何諍？悉已斷，不空計。  
> 有諦人，當何言？已著空，誰有諍？  
> 邪亦正，悉無有，從何言，得其短？  
> 捨欲海，度莫念，於𨽁縣，忍行黠，  
> 欲已空，止念想，世邪毒，伏不生。  
> 悉遠世，求敗苦，尊言離，莫與俱，  
> 如水華，淨無泥，重塵土，不為萎。  
> 尊安爾，無所貪，於世俗，無所著，  
> 亦不轉，所念想，行如度，不隨識。  
> 三不作，墮行去，捨不教，三世事，  
> 捨不想，無有縛，從黠解，終不懈，  
> 制見想，餘不取，便厭聲，步三界。

佛說是義足經竟，比丘悉歡喜。