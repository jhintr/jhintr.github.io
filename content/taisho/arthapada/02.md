---
title: "優填王經第二"
subtitle: ""
date: 2023-08-23T10:39:37+08:00
lastmod: 2023-08-23
draft: false
brewing: false
weight: 02
---


聞如是。佛在舍衛國祇樹給孤獨園。時有一比丘，在句參國石間土室中，長鬚髮爪，被壞衣。時優填王欲出遊觀，到我迹山，侍者即勅治道橋，還白王：「已治道，王可出。」王但從美人妓女，乘騎到我迹山，下車步上。有一美人經行山中，從崎至崎，顧見石間土室中有一比丘，長鬚髮爪，衣服裂敗，狀類如鬼，便大聲呼天子：「是中有鬼！是中有鬼！」王便遙問：「何所在？」美人言：「近在石間土室中。」

王即拔劍從之，見比丘如是，即問：「汝何等人？」對言：「我是沙門。」王問：「汝何等沙門？」曰：「我是釋迦沙門。」王言：「是應真耶？」曰：「非也。」「寧有四禪耶？」復言：「無有也。」「寧三禪、二禪耶？」復言：「無有。」「寧至一禪耶？」對曰：「言實一禪行。」

王便恚內不解，顧謂侍者黃門，以婬意念，是沙門凡俗人無真行，奈何見我美人，便勅侍者：「急取斷絃截來繫是人。」侍者便去。山神念：「是比丘無過，今當怨死，我可擁護，令脫是厄。」便化作大猪身，徐走王邊。侍者即白王：「大猪近在王邊。」王便捨比丘，拔劍逐猪。比丘見王去遠，便走出到舍衛祇樹給孤獨園中，為諸比丘說本末，比丘即白佛。佛是時因是本，變有義生，命我比丘悉知經卷出語，為後世學作明，令我經道久住，是時，佛說義足經：

> 繫舍多所願，住其邪所遮，以遮遠正道，欲念難可慧。  
> 坐可繫胞胎，繫色堅難解，不觀去來法，慧是亦斷本。  
> 貪欲以癡盲，不知邪利增，坐欲被痛悲，從是當何依？  
> 人生當覺是，世邪難可依，捨正不著念，命短死甚近。  
> 展轉是世苦，生死欲溪流，死時乃念怨，從欲詆胎極。  
> 自可受痛身，流斷少水魚，以見斷身可，三世復何增？  
> 力欲於兩面，彼可覺莫著，莫行所自怨，見聞莫自污。  
> 覺想觀度海，有我尊不計，力行拔未出，致使乃無疑。

佛說是義足經，比丘歡喜。