---
title: "須陀利經第三"
subtitle: ""
date: 2023-08-23T10:39:40+08:00
lastmod: 2023-08-23
draft: false
brewing: false
weight: 03
---


聞如是。佛在舍衛國祇樹給孤獨園。為國王、大臣及理家所待敬，事遇不懈，飯食、衣被、臥床、疾藥，供所當得。

是時，梵志自坐其講堂，共議言：「我曹本為國王、大臣、人民、理家所待遇，今棄不復用，悉反事沙門瞿曇及諸弟子，今我曹當共作方便敗之耳。」便共議：「今但當求我曹部伍中最端正好女共殺之，以其死屍埋於祇樹間，爾乃毀傷沙門瞿曇及諸弟子，令惡名遠聞，待遇者遠離，不復敬之，學者悉不復得衣食，皆當來事我曹，我曹便當為世尊，壞瞿曇，世無能勝我曹者。」即共行，謂好首言：「汝寧知我曹今棄，不復見用，反以沙門瞿曇為師，汝寧能忿，為眾作利不？」好首言：「作利云何？」曰：「唯捨壽命死耳。」答言：「我不能也。」曰：「汝不能爾者，從今以後，終不復內汝著數中也。」女聞大不樂，即言諾：「是我職當也。」眾學言：「善哉。」便共教女言：「從今以後，朝暮到佛所，數往祇樹間，悉令萬姓見知汝，如是，我曹共殺汝，埋著祇樹間，令瞿曇得毀辱不。」小女即承教，數數往來沙門所，令眾人知女如是，便取女殺，埋著祇樹間。

眾梵志便相聚會，到王宮門，稱怨言：「我曹學中有一女，獨端正，花色無雙，今生亡不知處。」王謂言：「女行來常在何所？」共對言：「常往來沙門瞿曇所。」王言：「爾者，當於彼求。」便從王乞吏兵，王即與之。尋求行轉到祇樹間，便掘出死屍，著床上，共持於舍衛四道，悉遍里巷稱怨言：「眾人觀沙門瞿曇釋家子，常稱言德戒，弘普無上，如何私與女人通，殺埋藏之？如是當有何法、何德、何戒行乎？」

食時，眾比丘悉持應器，入城乞食，眾理家人民遙見，便罵言：「是曹沙門，自稱言有法、德、戒，子曹所犯若此，當有何善？奈何復得衣食？」眾比丘聞如是，持空應器，出城，洗手足，盛藏應器到佛所，作禮，悉住不坐，如事具說。

是時，佛說偈言：

> 無想放意妄語，眾鬪被箭忍痛，  
> 聞凡放善惡言，比丘忍無亂意。

佛告比丘：「我被是妄謗，不過七日耳。」是時，有清信女，字惟閻，於城中聞比丘求食悉空還，甚䘏念佛及比丘僧，便疾行到祇樹，至佛所，頭面作禮，繞佛，坐一邊。佛為廣說經法，惟閻聞經竟，起，叉手白佛言：「願尊及比丘僧從我家飯七日。」佛默然受之，惟閻便繞佛三匝而去。至七日，佛告阿難：「汝與眾比丘入城悉於里巷、四衢街道，說偈言：

> 常欺倒邪冥，說作身不犯，重冥行欺具，自怨到彼苦，  
> 修地利分具，不守怨自賊，惡言截頭本，常關守其門。  
> 當尊反興毀，尊空無戒人，從口內眾憂，嫉心眾不安，  
> 摶掩利人財，力欺亦可致。是悉皆可忍，是最以亡寶。  
> 有怨於正人，世六餘有五，惡有道致彼，坐意行不正，欺咤有十萬。

阿難即受教，俱入城，於里巷四街道，說如佛所言。即時，舍衛人民及諸理家皆生意言：「釋家子實無惡，學在釋家，終不有邪行。」

是時，眾異梵志自於講堂有所訟。中有一人，言露子曹事，於外出聲言：「汝曹自共殺好首，而怨佛及弟子乎？」大臣聞是聲，便入啟王。王即召眾梵志問：「汝曹自共殺好首不？」便言：「實爾。」王怒曰：「當重罰子曹，奈何於我國界，自稱為道，而有殺害之心？」即勅傍臣：「悉收子曹。」遍徇舍衛城里巷匝，逐出國界去。

佛以食時從諸比丘，皆持應器入城。時有清信士，名阿須利，遙見佛，便往作禮，揚聲白佛言：「聞者不識四方名心甚悲，所聞經法不能復誦，聞佛及比丘僧怨被惡名。」佛謂阿須利言：「不適有是宿命因緣。」

佛便說偈言：

> 亦毀於少言，多言亦得毀，亦毀於忠言，世惡無不毀。  
> 過去亦當來，現在亦無有，誰盡壽見毀？盡形尚敬難。

佛廣為阿須利說經，便到須達家，直坐正座。須達便為佛作禮，叉手言：「我屬者悲，身不識方面，所聞經法不能復誦，聞佛及比丘僧怨被惡名。」

佛是時說偈言：

> 我如象行鬪，被瘡不著想，念我忍意爾，世人無善念。  
> 我手無瘡瘍，以手把毒行，無瘡毒從生，善行惡不成。

佛廣為須達說經，便到惟閻家，直坐正座。惟閻作禮竟，叉手言：「屬者我悲，身不識方面，所聞經法不能復誦，聞佛及比丘僧怨被惡名。」

佛因為惟閻說偈言：

> 無曉欲使惱，內淨外何污？愚人怨自誤，向風揚細塵。

惟閻是時快飯食佛比丘僧竟，澡水與，下坐聽佛說經。佛為說守戒淨行，悉見諸道便而去。

時國王波私匿具從車騎，以王威法，出城到祇樹，欲前見佛故，乘騎未到，下車步入，遙見佛，便却蓋、解冠、却諸侍從、脫足金屣，便前為佛作禮就座，叉手白佛言：「屬者甚悲，身不識方面，所聞經法不復誦，聞佛及比丘僧怨被惡名。」

佛即為王說偈言：

> 邪念說彼短，解意諦說善，口直次及尊，善惡捨不憂。  
> 以行當那捨，棄世欲自在，抱至德不亂，制欲人所詰。

舍衛一國人民，悉生念疑：「佛及比丘僧從何因緣，致是惡名聲厄？」共視佛威神，甚大巍巍，如星中月，適無敢難。

佛悉知其所念，便說是義足經言：

> 如有守戒行人，問不及先具演，有疑正非法道，欲來學且自淨。  
> 以止不拘是世，常自說著戒堅，是道法黠所信，不著綺行教世。  
> 法不匿不朽言，毀尊我不喜恐，自見行無邪漏，不著想何瞋憙？  
> 所我有以轉捨，鮮明法正著持，求正利得必空，以想空法本空。  
> 不著餘無所有，行不願三界生，可瞋冥悉已斷，云何行有處所？  
> 所當有悉裂去，所道說無愛著，已不著亦可離，從行拔悉捨去。

佛說是義足經竟，比丘歡喜。