---
title: "摩竭梵志經第四"
subtitle: ""
date: 2023-08-23T10:39:42+08:00
lastmod: 2023-08-24
draft: false
brewing: false
weight: 04
---


聞如是。佛在舍衛國祇樹給孤獨園。時有一梵志，字摩竭，卒死講堂。同學便著床上，共舁出於舍衛里巷四街道，舉聲言：「見摩竭者，悉得解脫，今見死屍亦解脫，後聞名者亦解脫。」

諸比丘食時悉持應器，入城求食，時見梵志說摩竭功德如是。食竟，悉澡應器，還到佛所，作禮竟，皆就座，即為佛本末說如是。佛因是本演是卷，令我弟子悉聞解，廣為後世作明，令我經道久住，說是義足經：

> 我見淨，無有病，信見諦，及自淨，  
> 有知是，悉可度，苦斷習，證前形。  
> 見好人，以為淨，有慧行，及離苦，  
> 黠除凶，見淨徑，斷所見，證至淨。  
> 從異道，無得脫，見聞持，戒行度，  
> 身不污，罪亦福，悉已斷，不自譽。  
> 悉棄上，莫念後，有是行，度四海，  
> 直行去，莫念苦，有所念，意便縛。  
> 常覺意，守戒行，在上行，想彼苦，  
> 捨本念，稍入行，不矯言，審有黠。  
> 一切法，無有疑，至見聞，亦所念，  
> 諦見聞，行力根，誰作世，是六衰？  
> 不念身，不念尊，亦不願，行至淨，  
> 恩怨斷，無所著，斷世願，無所著。  
> 無所有，為梵志，聞見法，便直取，  
> 婬不婬，著污婬，已無是，當著淨。

佛說是義足經竟，比丘悉歡喜。