---
title: "Bhikkhupātimokkha"
subtitle: ""
lang: "pi"
section: "Dvemātikāpāḷi"
date: 2022-07-27T08:28:37+08:00
lastmod: 2022-07-27T08:28:37+08:00
draft: false
brewing: false
weight: 1
---

{{<namo>}}

{{<subtitle>}}Dvemātikāpāḷi{{</subtitle>}}

<p class="text-center text-muted">Pubbakaraṇaṃ-4</p>

> Sammajjanī padīpo ca, udakaṃ āsanena ca;  
> Uposathassa etāni, **“pubbakaraṇan”** ti vuccati.

<p class="text-center text-muted">Pubbakiccaṃ-5</p>

> Chanda, pārisuddhi, utukkhānaṃ, bhikkhugaṇanā ca ovādo;  
> Uposathassa etāni, **“pubbakiccan”** ti vuccati.

<p class="text-center text-muted">Pattakallaaṅgā-4</p>

> Uposatho, yāvatikā ca bhikkhū kammappattā;

> Sabhāgāpattiyo ca na vijjanti;  
> Vajjanīyā ca puggalā tasmiṃ na honti, **“pattakallan”** ti vuccati.

Pubbakaraṇapubbakiccāni samāpetvā desitāpattikassa samaggassa bhikkhusaṅghassa anumatiyā pātimokkhaṃ uddisituṃ ārādhanaṃ karoma.

### Nidānuddeso

Suṇātu me bhante saṅgho? Ajjuposatho pannaraso, yadi saṅghassa pattakallaṃ, saṅgho uposathaṃ kareyya, pātimokkhaṃ uddiseyya.

Kiṃ saṅghassa pubbakiccaṃ? Pārisuddhiṃ āyasmanto ārocetha, pātimokkhaṃ uddisissāmi, taṃ sabbeva santā sādhukaṃ suṇoma manasi karoma. Yassa siyā āpatti, so āvikareyya, asantiyā āpattiyā tuṇhī bhavitabbaṃ, tuṇhībhāvena kho panāyasmante “parisuddhā”ti vedissāmi. Yathā kho pana paccekapuṭṭhassa veyyākaraṇaṃ hoti, evam evaṃ evarūpāya parisāya yāvatatiyaṃ anusāvitaṃ hoti. Yo pana bhikkhu yāvatatiyaṃ anusāviyamāne saramāno santiṃ āpattiṃ nāvikareyya, sampajānamusāvādassa hoti. Sampajānamusāvādo kho panāyasmanto antarāyiko dhammo vutto Bhagavatā, tasmā saramānena bhikkhunā āpannena visuddhāpekkhena santī āpatti āvikātabbā, āvikatā hissa phāsu hoti.

Uddiṭṭhaṃ kho āyasmanto nidānaṃ. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.

<p class="text-center text-muted">Nidānaṃ niṭṭhitaṃ.</p>

### Pārājikuddeso

Tatrime cattāro pārājikā dhammā uddesaṃ āgacchanti.

<p class="text-center text-muted">Methunadhamma sikkhāpadaṃ</p>

##### 1

Yo pana bhikkhu bhikkhūnaṃ sikkhāsājīvasamāpanno sikkhaṃ appaccakkhāya dubbalyaṃ anāvikatvā methunaṃ dhammaṃ paṭiseveyya, antamaso tiracchānagatāyapi, pārājiko hoti asaṃvāso.

<p class="text-center text-muted">Adinnādānasikkhāpadaṃ</p>

##### 2

Yo pana bhikkhu gāmā vā araññā vā adinnaṃ theyyasaṅkhātaṃ ādiyeyya, yathārūpe adinnādāne rājāno coraṃ gahetvā haneyyuṃ vā bandheyyuṃ vā pabbājeyyuṃ vā corosi bālosi mūḷhosi thenosīti, tathārūpaṃ bhikkhu adinnaṃ ādiyamāno ayampi pārājiko hoti asaṃvāso.

<p class="text-center text-muted">Manussaviggahasikkhāpadaṃ</p>

##### 3

Yo pana bhikkhu sañcicca manussaviggahaṃ jīvitā voropeyya, satthahārakaṃ vāssa pariyeseyya, maraṇavaṇṇaṃ vā saṃvaṇṇeyya, maraṇāya vā samādapeyya “ambho purisa kiṃ tuyhiminā pāpakena dujjīvitena, mataṃ te jīvitā seyyo”ti, iti cittamano cittasaṅkappo anekapariyāyena maraṇavaṇṇaṃ vā saṃvaṇṇeyya, maraṇāya vā samādapeyya, ayampi pārājiko hoti asaṃvāso.

<p class="text-center text-muted">Uttarimanussadhammasikkhāpadaṃ</p>

##### 4

Yo pana bhikkhu anabhijānaṃ uttarimanussadhammaṃ attupanāyikaṃ alamariyañāṇadassanaṃ samudācareyya “iti jānāmi, iti passāmī”ti, tato aparena samayena samanuggāhīyamāno vā asamanuggāhīyamāno vā āpanno visuddhāpekkho evaṃ vadeyya “ajānamevaṃ āvuso avacaṃ jānāmi, apassaṃ passāmi, tucchaṃ musā vilapin”ti, aññatra adhimānā, ayampi pārājiko hoti asaṃvāso.

Uddiṭṭhā kho āyasmanto cattāro pārājikā dhammā. Yesaṃ bhikkhu aññataraṃ vā aññataraṃ vā āpajjitvā na labhati bhikkhūhi saddhiṃ saṃvāsaṃ yathā pure, tathā pacchā, pārājiko hoti asaṃvāso. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.

<p class="text-center text-muted">Pārājikaṃ niṭṭhitaṃ.</p>

### Saṅghādisesuddeso

Ime kho panāyasmanto terasa saṅghādisesā dhammā uddesaṃ āgacchanti.

<p class="text-center text-muted">Sukkavissaṭṭhisikkhāpadaṃ</p>

##### 1

Sañcetanikā sukkavissaṭṭhi aññatra supinantā saṅghādiseso.

<p class="text-center text-muted">Kāyasaṃsaggasikkhāpadaṃ</p>

##### 2

Yo pana bhikkhu otiṇṇo vipariṇatena cittena mātugāmena saddhiṃ kāyasaṃsaggaṃ samāpajjeyya hatthaggāhaṃ vā veṇiggāhaṃ vā aññatarassa vā aññatarassa vā aṅgassa parāmasanaṃ, saṅghādiseso.

<p class="text-center text-muted">Duṭṭhullavācāsikkhāpadaṃ</p>

##### 3

Yo pana bhikkhu otiṇṇo vipariṇatena cittena mātugāmaṃ duṭṭhullāhi vācāhi obhāseyya yathā taṃ yuvā yuvatiṃ methunupasaṃhitāhi, saṅghādiseso.

<p class="text-center text-muted">Attakāmapāricariyasikkhāpadaṃ</p>

##### 4

Yo pana bhikkhu otiṇṇo vipariṇatena cittena mātugāmassa santike attakāmapāricariyāya vaṇṇaṃ bhāseyya “etadaggaṃ bhagini pāricariyānaṃ yā mādisaṃ sīlavantaṃ kalyāṇadhammaṃ brahmacāriṃ etena dhammena paricareyyā”ti methunupasaṃhitena, saṅghādiseso.

<p class="text-center text-muted">Sañcarittasikkhāpadaṃ</p>

##### 5

Yo pana bhikkhu sañcarittaṃ samāpajjeyya itthiyā vā purisamatiṃ purisassa vā itthimatiṃ, jāyattane vā jārattane vā, antamaso taṅkhaṇikāyapi, saṅghādiseso.

<p class="text-center text-muted">Kuṭikārasikkhāpadaṃ</p>

##### 6

Saññācikāya pana bhikkhunā kuṭiṃ kārayamānena assāmikaṃ attuddesaṃ pamāṇikā kāretabbā, tatridaṃ pamāṇaṃ, dīghaso dvādasa vidatthiyo sugatavidatthiyā, tiriyaṃ sattantarā, bhikkhū abhinetabbā vatthudesanāya, tehi bhikkhūhi vatthu desetabbaṃ anārambhaṃ saparikkamanaṃ. Sārambhe ce bhikkhu vatthusmiṃ aparikkamane saññācikāya kuṭiṃ kāreyya, bhikkhū vā anabhineyya vatthudesanāya, pamāṇaṃ vā atikkāmeyya, saṅghādiseso.

<p class="text-center text-muted">Vihārakārasikkhāpadaṃ</p>

##### 7

Mahallakaṃ pana bhikkhunā vihāraṃ kārayamānena sassāmikaṃ attuddesaṃ bhikkhū abhinetabbā vatthudesanāya, tehi bhikkhūhi vatthu desetabbaṃ anārambhaṃ saparikkamanaṃ. Sārambhe ce bhikkhu vatthusmiṃ aparikkamane mahallakaṃ vihāraṃ kāreyya, bhikkhū vā anabhineyya vatthudesanāya, saṅghādiseso.

<p class="text-center text-muted">Duṭṭhadosasikkhāpadaṃ</p>

##### 8

Yo pana bhikkhu bhikkhuṃ duṭṭho doso appatīto amūlakena pārājikena dhammena anuddhaṃseyya “appeva nāma naṃ imamhā brahmacariyā cāveyyan”ti, tato aparena samayena samanuggāhīyamāno vā asamanuggāhīyamāno vā amūlakañceva taṃ adhikaraṇaṃ hoti, bhikkhu ca dosaṃ patiṭṭhāti, saṅghādiseso.

<p class="text-center text-muted">Aññabhāgiyasikkhāpadaṃ</p>

##### 9

Yo pana bhikkhu bhikkhuṃ duṭṭho doso appatīto aññabhāgiyassa adhikaraṇassa kiñcidesaṃ lesamattaṃ upādāya pārājikena dhammena anuddhaṃseyya “appeva nāma naṃ imamhā brahmacariyā cāveyyan”ti, tato aparena samayena samanuggāhīyamāno vā asamanuggāhīyamāno vā aññabhāgiyañceva taṃ adhikaraṇaṃ hoti kocideso lesamatto upādinno, bhikkhu ca dosaṃ patiṭṭhāti, saṅghādiseso.

<p class="text-center text-muted">Saṅghabhedasikkhāpadaṃ</p>

##### 10

Yo pana bhikkhu samaggassa saṅghassa bhedāya parakkameyya, bhedanasaṃvattanikaṃ vā adhikaraṇaṃ samādāya paggayha tiṭṭheyya, so bhikkhu bhikkhūhi evamassa vacanīyo “māyasmā samaggassa saṅghassa bhedāya parakkami, bhedanasaṃvattanikaṃ vā adhikaraṇaṃ samādāya paggayha aṭṭhāsi, sametāyasmā saṅghena, samaggo hi saṅgho sammodamāno avivadamāno ekuddeso phāsu viharatī”ti, evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya, yāvatatiyañce samanubhāsiyamāno taṃ paṭinissajjeyya, icc-etaṃ kusalaṃ, no ce paṭinissajjeyya, saṅghādiseso.

<p class="text-center text-muted">Bhedānuvattakasikkhāpadaṃ</p>

##### 11

Tasseva kho pana bhikkhussa bhikkhū honti anuvattakā vaggavādakā eko vā dve vā tayo vā, te evaṃ vadeyyuṃ “māyasmanto etaṃ bhikkhuṃ kiñci avacuttha, dhammavādī ceso bhikkhu, vinayavādī ceso bhikkhu, amhākañceso bhikkhu chandañca ruciñca ādāya voharati, jānāti, no bhāsati, amhākampetaṃ khamatī”ti, te bhikkhū bhikkhūhi evamassu vacanīyā “māyasmanto evaṃ avacuttha, na ceso bhikkhu dhammavādī, na ceso bhikkhu vinayavādī, māyasmantānampi saṅghabhedo ruccittha, sametāyasmantānaṃ saṅghena, samaggo hi saṅgho sammodamāno avivadamāno ekuddeso phāsu viharatī”ti, evañca te bhikkhū bhikkhūhi vuccamānā tatheva paggaṇheyyuṃ, te bhikkhū bhikkhūhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyyuṃ, icc-etaṃ kusalaṃ, no ce paṭinissajjeyyuṃ, saṅghādiseso.

<p class="text-center text-muted">Dubbacasikkhāpadaṃ</p>

##### 12

Bhikkhu paneva dubbacajātiko hoti uddesapariyāpannesu sikkhāpadesu bhikkhūhi sahadhammikaṃ vuccamāno attānaṃ avacanīyaṃ karoti “mā maṃ āyasmanto kiñci avacuttha kalyāṇaṃ vā pāpakaṃ vā, ahampāyasmante na kiñci vakkhāmi kalyāṇaṃ vā pāpakaṃ vā, viramathāyasmanto mama vacanāyā”ti, so bhikkhu bhikkhūhi evamassa vacanīyo “māyasmā attānaṃ avacanīyaṃ akāsi, vacanīyamevāyasmā attānaṃ karotu, āyasmāpi bhikkhū vadatu sahadhammena, bhikkhūpi āyasmantaṃ vakkhanti sahadhammena, evaṃ saṃvaddhā hi tassa bhagavato parisā yad idaṃ aññamaññavacanena aññamaññavuṭṭhāpanenā”ti, evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya, yāvatatiyañce samanubhāsiyamāno taṃ paṭinissajjeyya, icc-etaṃ kusalaṃ, no ce paṭinissajjeyya, saṅghādiseso.

<p class="text-center text-muted">Kuladūsakasikkhāpadaṃ</p>

##### 13

Bhikkhu paneva aññataraṃ gāmaṃ vā nigamaṃ vā upanissāya viharati kuladūsako pāpasamācāro, tassa kho pāpakā samācārā dissanti ceva suyyanti ca, kulāni ca tena duṭṭhāni dissanti ceva suyyanti ca, so bhikkhu bhikkhūhi evamassa vacanīyo “āyasmā kho kuladūsako pāpasamācāro, āyasmato kho pāpakā samācārā dissanti ceva suyyanti ca, kulāni cāyasmatā duṭṭhāni dissanti ceva suyyanti ca, pakkamatāyasmā imamhā āvāsā, alaṃ te idha vāsenā”ti, evañca so bhikkhu bhikkhūhi vuccamāno te bhikkhū evaṃ vadeyya “chandagāmino ca bhikkhū, dosagāmino ca bhikkhū, mohagāmino ca bhikkhū, bhayagāmino ca bhikkhū tādisikāya āpattiyā ekaccaṃ pabbājenti, ekaccaṃ na pabbājentī”ti, so bhikkhu bhikkhūhi evamassa vacanīyo “māyasmā evaṃ avaca, na ca bhikkhū chandagāmino, na ca bhikkhū dosagāmino, na ca bhikkhū mohagāmino, na ca bhikkhū bhayagāmino, āyasmā kho kuladūsako pāpasamācāro, āyasmato kho pāpakā samācārā dissanti ceva suyyanti ca, kulāni cāyasmatā duṭṭhāni dissanti ceva suyyanti ca, pakkamatāyasmā imamhā āvāsā, alaṃ te idha vāsenā”ti, evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya, yāvatatiyañce samanubhāsiyamāno taṃ paṭinissajjeyya, icc-etaṃ kusalaṃ, no ce paṭinissajjeyya, saṅghādiseso.

Uddiṭṭhā kho āyasmanto terasa saṅghādisesā dhammā nava paṭhamāpattikā, cattāro yāvatatiyakā. Yesaṃ bhikkhu aññataraṃ vā aññataraṃ vā āpajjitvā yāvatīhaṃ jānaṃ paṭicchādeti, tāvatīhaṃ tena bhikkhunā akāmā parivatthabbaṃ. Parivutthaparivāsena bhikkhunā uttari chārattaṃ bhikkhumānattāya paṭipajjitabbaṃ, ciṇṇamānatto bhikkhu yattha siyā vīsatigaṇo bhikkhusaṅgho, tattha so bhikkhu abbhetabbo. Ekenapi ce ūno vīsatigaṇo bhikkhusaṅgho taṃ bhikkhuṃ abbheyya, so ca bhikkhu anabbhito, te ca bhikkhū gārayhā, ayaṃ tattha sāmīci. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.

<p class="text-center text-muted">Saṅghādiseso niṭṭhito.</p>

### Aniyatuddeso

Ime kho panāyasmanto dve aniyatā dhammā uddesaṃ āgacchanti.

<p class="text-center text-muted">Paṭhamaaniyatasikkhāpadaṃ</p>

##### 1

Yo pana bhikkhu mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappeyya, tamenaṃ saddheyyavacasā upāsikā disvā tiṇṇaṃ dhammānaṃ aññatarena vadeyya pārājikena vā saṅghādisesena vā pācittiyena vā, nisajjaṃ bhikkhu paṭijānamāno tiṇṇaṃ dhammānaṃ aññatarena kāretabbo pārājikena vā saṅghādisesena vā pācittiyena vā, yena vā sā saddheyyavacasā upāsikā vadeyya, tena so bhikkhu kāretabbo, ayaṃ dhammo aniyato.

<p class="text-center text-muted">Dutiyaaniyatasikkhāpadaṃ</p>

##### 2

Na heva kho pana paṭicchannaṃ āsanaṃ hoti nālaṃkammaniyaṃ, alañca kho hoti mātugāmaṃ duṭṭhullāhi vācāhi obhāsituṃ, yo pana bhikkhu tathārūpe āsane mātugāmena saddhiṃ eko ekāya raho nisajjaṃ kappeyya, tamenaṃ saddheyyavacasā upāsikā disvā dvinnaṃ dhammānaṃ aññatarena vadeyya saṅghādisesena vā pācittiyena vā, nisajjaṃ bhikkhu paṭijānamāno dvinnaṃ dhammānaṃ aññatarena kāretabbo saṅghādisesena vā pācittiyena vā, yena vā sā saddheyyavacasā upāsikā vadeyya, tena so bhikkhu kāretabbo, ayampi dhammo aniyato.

Uddiṭṭhā kho āyasmanto dve aniyatā dhammā. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.

<p class="text-center text-muted">Aniyato niṭṭhito.</p>

### Nissaggiyapācittiyā

Ime kho panāyasmanto tiṃsa nissaggiyā pācittiyā dhammā uddesaṃ āgacchanti.

<p class="text-center text-muted">Kathinasikkhāpadaṃ</p>

##### 1

Niṭṭhitacīvarasmiṃ bhikkhunā ubbhatasmiṃ kathine dasāhaparamaṃ atirekacīvaraṃ dhāretabbaṃ, taṃ atikkāmayato nissaggiyaṃ pācittiyaṃ.

<p class="text-center text-muted">Udositasikkhāpadaṃ</p>

##### 2

Niṭṭhitacīvarasmiṃ bhikkhunā ubbhatasmiṃ kathine ekarattampi ce bhikkhu ticīvarena vippavaseyya, aññatra bhikkhusammutiyā nissaggiyaṃ pācittiyaṃ.

<p class="text-center text-muted">Akālacīvarasikkhāpadaṃ</p>

##### 3

Niṭṭhitacīvarasmiṃ bhikkhunā ubbhatasmiṃ kathine bhikkhuno paneva akālacīvaraṃ uppajjeyya, ākaṅkhamānena bhikkhunā paṭiggahetabbaṃ, paṭiggahetvā khippameva kāretabbaṃ, no cassa pāripūri, māsaparamaṃ tena bhikkhunā taṃ cīvaraṃ nikkhipitabbaṃ ūnassa pāripūriyā satiyā paccāsāya. Tato ce uttari nikkhipeyya satiyāpi paccāsāya, nissaggiyaṃ pācittiyaṃ.

<p class="text-center text-muted">Purāṇacīvarasikkhāpadaṃ</p>

##### 4

Yo pana bhikkhu aññātikāya bhikkhuniyā purāṇacīvaraṃ dhovāpeyya vā rajāpeyya vā ākoṭāpeyya vā, nissaggiyaṃ pācittiyaṃ.

<p class="text-center text-muted">Cīvarapaṭiggahaṇasikkhāpadaṃ</p>

##### 5

Yo pana bhikkhu aññātikāya bhikkhuniyā hatthato cīvaraṃ paṭiggaṇheyya aññatra pārivattakā, nissaggiyaṃ pācittiyaṃ.

<p class="text-center text-muted">Aññātakaviññattisikkhāpadaṃ</p>

##### 6

Yo pana bhikkhu aññātakaṃ gahapatiṃ vā gahapatāniṃ vā cīvaraṃ viññāpeyya aññatra samayā, nissaggiyaṃ pācittiyaṃ. Tatthāyaṃ samayo, acchinnacīvaro vā hoti bhikkhu, naṭṭhacīvaro vā, ayaṃ tattha samayo.

<p class="text-center text-muted">Tatuttarisikkhāpadaṃ</p>

##### 7

Tañce aññātako gahapati vā gahapatānī vā bahūhi cīvarehi abhihaṭṭhuṃ pavāreyya, santaruttaraparamaṃ tena bhikkhunā tato cīvaraṃ sāditabbaṃ. Tato ce uttari sādiyeyya, nissaggiyaṃ pācittiyaṃ.

<p class="text-center text-muted">Paṭhamaupakkhaṭasikkhāpadaṃ</p>

##### 8

Bhikkhuṃ paneva uddissa aññātakassa gahapatissa vā gahapatāniyā vā cīvaracetāpannaṃ upakkhaṭaṃ hoti “iminā cīvaracetāpannena cīvaraṃ cetāpetvā itthannāmaṃ bhikkhuṃ cīvarena acchādessāmī”ti, tatra ce so bhikkhu pubbe appavārito upasaṅkamitvā cīvare vikappaṃ āpajjeyya “sādhu vata maṃ āyasmā iminā cīvaracetāpannena evarūpaṃ vā evarūpaṃ vā cīvaraṃ cetāpetvā acchādehī”ti kalyāṇakamyataṃ upādāya, nissaggiyaṃ pācittiyaṃ.

<p class="text-center text-muted">Dutiyaupakkhaṭasikkhāpadaṃ</p>

##### 9

Bhikkhuṃ paneva uddissa ubhinnaṃ aññātakānaṃ gahapatīnaṃ vā gahapatānīnaṃ vā paccekacīvaracetāpannāni upakkhaṭāni honti “imehi mayaṃ paccekacīvaracetāpannehi paccekacīvarāni cetāpetvā itthannāmaṃ bhikkhuṃ cīvarehi acchādessāmā”ti, tatra ce so bhikkhu pubbe appavārito upasaṅkamitvā cīvare vikappaṃ āpajjeyya “sādhu vata maṃ āyasmanto imehi paccekacīvaracetāpannehi evarūpaṃ vā evarūpaṃ vā cīvaraṃ cetāpetvā acchādetha ubhova santā ekenā”ti kalyāṇakamyataṃ upādāya, nissaggiyaṃ pācittiyaṃ.

<p class="text-center text-muted">Rājasikkhāpadaṃ</p>

##### 10

Bhikkhuṃ paneva uddissa rājā vā rājabhoggo vā brāhmaṇo vā gahapatiko vā dūtena cīvaracetāpannaṃ pahiṇeyya “iminā cīvaracetāpannena cīvaraṃ cetāpetvā itthannāmaṃ bhikkhuṃ cīvarena acchādehī”ti. So ce dūto taṃ bhikkhuṃ upasaṅkamitvā evaṃ vadeyya “idaṃ kho, bhante, āyasmantaṃ uddissa cīvaracetāpannaṃ ābhataṃ, paṭiggaṇhātu āyasmā cīvaracetāpannan”ti. Tena bhikkhunā so dūto evamassa vacanīyo “na kho mayaṃ, āvuso, cīvaracetāpannaṃ paṭiggaṇhāma, cīvarañca kho mayaṃ paṭiggaṇhāma kālena kappiyan”ti. So ce dūto taṃ bhikkhuṃ evaṃ vadeyya “atthi panāyasmato koci veyyāvaccakaro”ti. Cīvaratthikena, bhikkhave, bhikkhunā veyyāvaccakaro niddisitabbo ārāmiko vā upāsako vā “eso kho, āvuso, bhikkhūnaṃ veyyāvaccakaro”ti. So ce dūto taṃ veyyāvaccakaraṃ saññāpetvā taṃ bhikkhuṃ upasaṅkamitvā evaṃ vadeyya “yaṃ kho, bhante, āyasmā veyyāvaccakaraṃ niddisi, saññatto so mayā, upasaṅkamatāyasmā kālena, cīvarena taṃ acchādessatī”ti. Cīvaratthikena, bhikkhave, bhikkhunā veyyāvaccakaro upasaṅkamitvā dvattikkhattuṃ codetabbo sāretabbo “attho me, āvuso, cīvarenā”ti, dvattikkhattuṃ codayamāno sārayamāno taṃ cīvaraṃ abhinipphādeyya, icc-etaṃ kusalaṃ, no ce abhinipphādeyya, catukkhattuṃ pañcakkhattuṃ chakkhattuparamaṃ tuṇhībhūtena uddissa ṭhātabbaṃ, catukkhattuṃ pañcakkhattuṃ chakkhattuparamaṃ tuṇhībhūto uddissa tiṭṭhamāno taṃ cīvaraṃ abhinipphādeyya, icc-etaṃ kusalaṃ, tato ce uttari vāyamamāno taṃ cīvaraṃ abhinipphādeyya, nissaggiyaṃ pācittiyaṃ. No ce abhinipphādeyya, yatassa cīvaracetāpannaṃ ābhataṃ, tattha sāmaṃ vā gantabbaṃ, dūto vā pāhetabbo “yaṃ kho tumhe āyasmanto bhikkhuṃ uddissa cīvaracetāpannaṃ pahiṇittha, na taṃ tassa bhikkhuno kiñci atthaṃ anubhoti, yuñjantāyasmanto sakaṃ, mā vo sakaṃ vinassā”ti, ayaṃ tattha sāmīci.

<p class="text-center text-muted">Kathinavaggo paṭhamo.</p>

<p class="text-center text-muted">Kosiyasikkhāpadaṃ</p>

##### 11

Yo pana bhikkhu kosiyamissakaṃ santhataṃ kārāpeyya, nissaggiyaṃ pācittiyaṃ.

<p class="text-center text-muted">Suddhakāḷakasikkhāpadaṃ</p>

##### 12

Yo pana bhikkhu suddhakāḷakānaṃ eḷakalomānaṃ santhataṃ kārāpeyya, nissaggiyaṃ pācittiyaṃ.

<p class="text-center text-muted">Dvebhāgasikkhāpadaṃ</p>

##### 13

Navaṃ pana bhikkhunā santhataṃ kārayamānena dve bhāgā suddhakāḷakānaṃ eḷakalomānaṃ ādātabbā, tatiyaṃ odātānaṃ, catutthaṃ gocariyānaṃ. Anādā ce bhikkhu dve bhāge suddhakāḷakānaṃ eḷakalomānaṃ, tatiyaṃ odātānaṃ, catutthaṃ gocariyānaṃ, navaṃ santhataṃ kārāpeyya, nissaggiyaṃ pācittiyaṃ.

<p class="text-center text-muted">Chabbassasikkhāpadaṃ</p>

##### 14

Navaṃ pana bhikkhunā santhataṃ kārāpetvā chabbassāni dhāretabbaṃ, orena ce channaṃ vassānaṃ taṃ santhataṃ vissajjetvā vā avissajjetvā vā aññaṃ navaṃ santhataṃ kārāpeyya aññatra bhikkhusammutiyā, nissaggiyaṃ pācittiyaṃ.

<p class="text-center text-muted">Nisīdanasanthatasikkhāpadaṃ</p>

##### 15

Nisīdanasanthataṃ pana bhikkhunā kārayamānena purāṇasanthatassa sāmantā sugatavidatthi ādātabbā dubbaṇṇakaraṇāya. Anādā ce bhikkhu purāṇasantha tassa sāmantā sugatavidatthiṃ, navaṃ nisīdanasanthataṃ kārāpeyya, nissaggiyaṃ pācittiyaṃ.

<p class="text-center text-muted">Eḷakalomasikkhāpadaṃ</p>

##### 16

Bhikkhuno paneva addhānamaggappaṭipannassa eḷakalomāni uppajjeyyuṃ, ākaṅkhamānena bhikkhunā paṭiggahetabbāni, paṭiggahetvā tiyojanaparamaṃ sahatthā haritabbāni asante hārake. Tato ce uttari hareyya, asantepi hārake, nissaggiyaṃ pācittiyaṃ.

<p class="text-center text-muted">Eḷakalomadhovāpanasikkhāpadaṃ</p>

##### 17

Yo pana bhikkhu aññātikāya bhikkhuniyā eḷakalomāni dhovāpeyya vā rajāpeyya vā vijaṭāpeyya vā, nissaggiyaṃ pācittiyaṃ.

<p class="text-center text-muted">Rūpiyasikkhāpadaṃ</p>

##### 18

Yo pana bhikkhu jātarūparajataṃ uggaṇheyya vā uggaṇhāpeyya vā upanikkhittaṃ vā sādiyeyya, nissaggiyaṃ pācittiyaṃ.

<p class="text-center text-muted">Rūpiyasaṃvohārasikkhāpadaṃ</p>

##### 19

Yo pana bhikkhu nānappakārakaṃ rūpiyasaṃvohāraṃ samāpajjeyya, nissaggiyaṃ pācittiyaṃ.

<p class="text-center text-muted">Kayavikkayasikkhāpadaṃ</p>

##### 20

Yo pana bhikkhu nānappakārakaṃ kayavikkayaṃ samāpajjeyya, nissaggiyaṃ pācittiyaṃ.

<p class="text-center text-muted">Kosiyavaggo dutiyo.</p>

<p class="text-center text-muted">Pattasikkhāpadaṃ</p>

##### 21

Dasāhaparamaṃ atirekapatto dhāretabbo, taṃ atikkāmayato nissaggiyaṃ pācittiyaṃ.

<p class="text-center text-muted">Ūnapañcabandhanasikkhāpadaṃ</p>

##### 22

Yo pana bhikkhu ūnapañcabandhanena pattena aññaṃ navaṃ pattaṃ cetāpeyya, nissaggiyaṃ pācittiyaṃ. Tena bhikkhunā so patto bhikkhuparisāya nissajjitabbo, yo ca tassā bhikkhuparisāya pattapariyanto, so tassa bhikkhuno padātabbo “ayaṃ te bhikkhu patto yāva bhedanāya dhāretabbo”ti, ayaṃ tattha sāmīci.

<p class="text-center text-muted">Bhesajjasikkhāpadaṃ</p>

##### 23

Yāni kho pana tāni gilānānaṃ bhikkhūnaṃ paṭisāyanīyāni bhesajjāni, seyyathidaṃ – sappi navanītaṃ telaṃ madhu phāṇitaṃ, tāni paṭiggahetvā sattāhaparamaṃ sannidhikārakaṃ paribhuñjitabbāni, taṃ atikkāmayato nissaggiyaṃ pācittiyaṃ.

<p class="text-center text-muted">Vassikasāṭikasikkhāpadaṃ</p>

##### 24

“Māso seso gimhānan”ti bhikkhunā vassikasāṭikacīvaraṃ pariyesitabbaṃ, “addhamāso seso gimhānan”ti katvā nivāsetabbaṃ. Orena ce “māso seso gimhānan”ti vassikasāṭikacīvaraṃ pariyeseyya, orena“ddhamāso seso gimhānan”ti katvā nivāseyya, nissaggiyaṃ pācittiyaṃ.

<p class="text-center text-muted">Cīvaraacchindanasikkhāpadaṃ</p>

##### 25

Yo pana bhikkhu bhikkhussa sāmaṃ cīvaraṃ datvā kupito anattamano acchindeyya vā acchindāpeyya vā, nissaggiyaṃ pācittiyaṃ.

<p class="text-center text-muted">Suttaviññattisikkhāpadaṃ</p>

##### 26

Yo pana bhikkhu sāmaṃ suttaṃ viññāpetvā tantavāyehi cīvaraṃ vāyāpeyya, nissaggiyaṃ pācittiyaṃ.

<p class="text-center text-muted">Mahāpesakārasikkhāpadaṃ</p>

##### 27

Bhikkhuṃ paneva uddissa aññātako gahapati vā gahapatānī vā tantavāyehi cīvaraṃ vāyāpeyya, tatra ce so bhikkhu pubbe appavārito tantavāye upasaṅkamitvā cīvare vikappaṃ āpajjeyya “idaṃ kho, āvuso, cīvaraṃ maṃ uddissa viyyati, āyatañca karotha, vitthatañca, appitañca, suvītañca, suppavāyitañca, suvilekhitañca, suvitacchitañca karotha, appeva nāma mayampi āyasmantānaṃ kiñcimattaṃ anupadajjeyyāmā”ti. Evañ ca so bhikkhu vatvā kiñcimattaṃ anupadajjeyya antamaso piṇḍapātamattampi, nissaggiyaṃ pācittiyaṃ.

<p class="text-center text-muted">Accekacīvarasikkhāpadaṃ</p>

##### 28

Dasāhānāgataṃ kattikatemāsikapuṇṇamaṃ bhikkhuno paneva accekacīvaraṃ uppajjeyya, accekaṃ maññamānena bhikkhunā paṭiggahetabbaṃ, paṭiggahetvā yāva cīvarakālasamayaṃ nikkhipitabbaṃ. Tato ce uttari nikkhipeyya, nissaggiyaṃ pācittiyaṃ.

<p class="text-center text-muted">Sāsaṅkasikkhāpadaṃ</p>

##### 29

Upavassaṃ kho pana kattikapuṇṇamaṃ yāni kho pana tāni āraññakāni senāsanāni sāsaṅkasammatāni sappaṭibhayāni, tathārūpesu bhikkhu senāsanesu viharanto ākaṅkhamāno tiṇṇaṃ cīvarānaṃ aññataraṃ cīvaraṃ antaraghare nikkhipeyya, siyā ca tassa bhikkhuno kocideva paccayo tena cīvarena vippavāsāya, chārattaparamaṃ tena bhikkhunā tena cīvarena vippavasitabbaṃ. Tato ce uttari vippavaseyya aññatra bhikkhusammutiyā, nissaggiyaṃ pācittiyaṃ.

<p class="text-center text-muted">Pariṇatasikkhāpadaṃ</p>

##### 30

Yo pana bhikkhu jānaṃ saṅghikaṃ lābhaṃ pariṇataṃ attano pariṇāmeyya, nissaggiyaṃ pācittiyaṃ.

<p class="text-center text-muted">Pattavaggo tatiyo.</p>

Uddiṭṭhā kho āyasmanto tiṃsa nissaggiyā pācittiyā dhammā. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.

<p class="text-center text-muted">Nissaggiyapācittiyā niṭṭhitā.</p>

### Suddhapācittiyā

Ime kho panāyasmanto dvenavuti pācittiyā dhammā uddesaṃ āgacchanti.

<p class="text-center text-muted">Musāvādasikkhāpadaṃ</p>

##### 1

Sampajānamusāvāde pācittiyaṃ.

<p class="text-center text-muted">Omasavādasikkhāpadaṃ</p>

##### 2

Omasavāde pācittiyaṃ.

<p class="text-center text-muted">Pesuññasikkhāpadaṃ</p>

##### 3

Bhikkhupesuññe pācittiyaṃ.

<p class="text-center text-muted">Padasodhammasikkhāpadaṃ</p>

##### 4

Yo pana bhikkhu anupasampannaṃ padaso dhammaṃ vāceyya, pācittiyaṃ.

<p class="text-center text-muted">Paṭhamasahaseyyasikkhāpadaṃ</p>

##### 5

Yo pana bhikkhu anupasampannena uttaridirattatirattaṃ sahaseyyaṃ kappeyya, pācittiyaṃ.

<p class="text-center text-muted">Dutiyasahaseyyasikkhāpadaṃ</p>

##### 6

Yo pana bhikkhu mātugāmena sahaseyyaṃ kappeyya, pācittiyaṃ.

<p class="text-center text-muted">Dhammadesanāsikkhāpadaṃ</p>

##### 7

Yo pana bhikkhu mātugāmassa uttarichappañcavācāhi dhammaṃ deseyya aññatra viññunā purisaviggahena, pācittiyaṃ.

<p class="text-center text-muted">Bhūtārocanasikkhāpadaṃ</p>

##### 8

Yo pana bhikkhu anupasampannassa uttarimanussadhammaṃ āroceyya, bhūtasmiṃ pācittiyaṃ.

<p class="text-center text-muted">Duṭṭhullārocanasikkhāpadaṃ</p>

##### 9

Yo pana bhikkhu bhikkhussa duṭṭhullaṃ āpattiṃ anupasampannassa āroceyya aññatra bhikkhusammutiyā, pācittiyaṃ.

<p class="text-center text-muted">Pathavīkhaṇanasikkhāpadaṃ</p>

##### 10

Yo pana bhikkhu pathaviṃ khaṇeyya vā khaṇāpeyya vā pācittiyaṃ.

<p class="text-center text-muted">Musāvādavaggo paṭhamo.</p>

<p class="text-center text-muted">Bhūtagāmasikkhāpadaṃ</p>

##### 11

Bhūtagāmapātabyatāya pācittiyaṃ.

<p class="text-center text-muted">Aññavādakasikkhāpadaṃ</p>

##### 12

Aññavādake, vihesake pācittiyaṃ.

<p class="text-center text-muted">Ujjhāpanakasikkhāpadaṃ</p>

##### 13

Ujjhāpanake, khiyyanake pācittiyaṃ.

<p class="text-center text-muted">Paṭhamasenāsanasikkhāpadaṃ</p>

##### 14

Yo pana bhikkhu saṅghikaṃ mañcaṃ vā pīṭhaṃ vā bhisiṃ vā kocchaṃ vā ajjhokāse santharitvā vā santharāpetvā vā taṃ pakkamanto neva uddhareyya, na uddharāpeyya, anāpucchaṃ vā gaccheyya, pācittiyaṃ.

<p class="text-center text-muted">Dutiyasenāsanasikkhāpadaṃ</p>

##### 15

Yo pana bhikkhu saṅghike vihāre seyyaṃ santharitvā vā santharāpetvā vā taṃ pakkamanto neva uddhareyya, na uddharāpeyya, anāpucchaṃ vā gaccheyya, pācittiyaṃ.

<p class="text-center text-muted">Anupakhajjasikkhāpadaṃ</p>

##### 16

Yo pana bhikkhu saṅghike vihāre jānaṃ pubbupagataṃ bhikkhuṃ anupakhajja seyyaṃ kappeyya “yassa sambādho bhavissati, so pakkamissatī”ti etadeva paccayaṃ karitvā anaññaṃ, pācittiyaṃ.

<p class="text-center text-muted">Nikkaḍḍhanasikkhāpadaṃ</p>

##### 17

Yo pana bhikkhu bhikkhuṃ kupito anattamano saṅghikā vihārā nikkaḍḍheyya vā nikkaḍḍhāpeyya vā, pācittiyaṃ.

<p class="text-center text-muted">Vehāsakuṭisikkhāpadaṃ</p>

##### 18

Yo pana bhikkhu saṅghike vihāre uparivehāsakuṭiyā āhaccapādakaṃ mañcaṃ vā pīṭhaṃ vā abhinisīdeyya vā abhinipajjeyya vā, pācittiyaṃ.

<p class="text-center text-muted">Mahallakavihārasikkhāpadaṃ</p>

##### 19

Mahallakaṃ pana bhikkhunā vihāraṃ kārayamānena yāva dvārakosā aggaḷaṭṭhapanāya ālokasandhiparikammāya dvatticchadanassa pariyāyaṃ appaharite ṭhitena adhiṭṭhātabbaṃ, tato ce uttari appaharitepi ṭhito adhiṭṭhaheyya, pācittiyaṃ.

<p class="text-center text-muted">Sappāṇakasikkhāpadaṃ</p>

##### 20

Yo pana bhikkhu jānaṃ sappāṇakaṃ udakaṃ tiṇaṃ vā mattikaṃ vā siñceyya vā siñcāpeyya vā, pācittiyaṃ.

<p class="text-center text-muted">Bhūtagāmavaggo dutiyo.</p>

<p class="text-center text-muted">Ovādasikkhāpadaṃ</p>

##### 21

Yo pana bhikkhu asammato bhikkhuniyo ovadeyya, pācittiyaṃ.

<p class="text-center text-muted">Atthaṅgatasikkhāpadaṃ</p>

##### 22

Sammatopi ce bhikkhu atthaṅgate sūriye bhikkhuniyo ovadeyya, pācittiyaṃ.

<p class="text-center text-muted">Bhikkhunupassayasikkhāpadaṃ</p>

##### 23

Yo pana bhikkhu bhikkhunupassayaṃ upasaṅkamitvā bhikkhuniyo ovadeyya aññatra samayā, pācittiyaṃ. Tatthāyaṃ samayo, gilānā hoti bhikkhunī, ayaṃ tattha samayo.

<p class="text-center text-muted">Āmisasikkhāpadaṃ</p>

##### 24

Yo pana bhikkhu evaṃ vadeyya “āmisahetu therā bhikkhū bhikkhuniyo ovadantī”ti, pācittiyaṃ.

<p class="text-center text-muted">Cīvaradānasikkhāpadaṃ</p>

##### 25

Yo pana bhikkhu aññātikāya bhikkhuniyā cīvaraṃ dadeyya aññatra pārivattakā, pācittiyaṃ.

<p class="text-center text-muted">Cīvarasibbanasikkhāpadaṃ</p>

##### 26

Yo pana bhikkhu aññātikāya bhikkhuniyā cīvaraṃ sibbeyya vā sibbāpeyya vā, pācittiyaṃ.

<p class="text-center text-muted">Saṃvidhānasikkhāpadaṃ</p>

##### 27

Yo pana bhikkhu bhikkhuniyā saddhiṃ saṃvidhāya ekaddhānamaggaṃ paṭipajjeyya antamaso gāmantarampi aññatra samayā, pācittiyaṃ. Tatthāyaṃ samayo, satthagamanīyo hoti maggo, sāsaṅkasammato, sappaṭibhayo, ayaṃ tattha samayo.

<p class="text-center text-muted">Nāvābhiruhanasikkhāpadaṃ</p>

##### 28

Yo pana bhikkhu bhikkhuniyā saddhiṃ saṃvidhāya ekaṃ nāvaṃ abhiruheyya uddhaṃgāminiṃ vā adhogāminiṃ vā aññatra tiriyaṃ taraṇāya, pācittiyaṃ.

<p class="text-center text-muted">Paripācitasikkhāpadaṃ</p>

##### 29

Yo pana bhikkhu jānaṃ bhikkhuniparipācitaṃ piṇḍapātaṃ bhuñjeyya aññatra pubbe gihisamārambhā, pācittiyaṃ.

<p class="text-center text-muted">Rahonisajjasikkhāpadaṃ</p>

##### 30

Yo pana bhikkhu bhikkhuniyā saddhiṃ eko ekāya raho nisajjaṃ kappeyya, pācittiyaṃ.

<p class="text-center text-muted">Ovādavaggo tatiyo.</p>

<p class="text-center text-muted">Āvasathapiṇḍasikkhāpadaṃ</p>

##### 31

Agilānena bhikkhunā eko āvasathapiṇḍo bhuñjitabbo. Tato ce uttari bhuñjeyya, pācittiyaṃ.

<p class="text-center text-muted">Gaṇabhojanasikkhāpadaṃ</p>

##### 32

Gaṇabhojane aññatra samayā pācittiyaṃ. Tatthāyaṃ samayo, gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo, mahāsamayo, samaṇabhattasamayo, ayaṃ tattha samayo.

<p class="text-center text-muted">Paramparabhojanasikkhāpadaṃ</p>

##### 33

Paramparabhojane aññatra samayā pācittiyaṃ. Tatthāyaṃ samayo, gilānasamayo, cīvaradānasamayo, cīvarakārasamayo, ayaṃ tattha samayo.

<p class="text-center text-muted">Kāṇamātusikkhāpadaṃ</p>

##### 34

Bhikkhuṃ paneva kulaṃ upagataṃ pūvehi vā manthehi vā abhihaṭṭhuṃ pavāreyya, ākaṅkhamānena bhikkhunā dvattipattapūrā paṭiggahetabbā. Tato ce uttari paṭiggaṇheyya, pācittiyaṃ. Dvattipattapūre paṭiggahetvā tato nīharitvā bhikkhūhi saddhiṃ saṃvibhajitabbaṃ, ayaṃ tattha sāmīci.

<p class="text-center text-muted">Paṭhamapavāraṇāsikkhāpadaṃ</p>

##### 35

Yo pana bhikkhu bhuttāvī pavārito anatirittaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.

<p class="text-center text-muted">Dutiyapavāraṇāsikkhāpadaṃ</p>

##### 36

Yo pana bhikkhu bhikkhuṃ bhuttāviṃ pavāritaṃ anatirittena khādanīyena vā bhojanīyena vā abhihaṭṭhuṃ pavāreyya “handa bhikkhu khāda vā bhuñja vā”ti jānaṃ āsādanāpekkho, bhuttasmiṃ pācittiyaṃ.

<p class="text-center text-muted">Vikālabhojanasikkhāpadaṃ</p>

##### 37

Yo pana bhikkhu vikāle khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.

<p class="text-center text-muted">Sannidhikārakasikkhāpadaṃ</p>

##### 38

Yo pana bhikkhu sannidhikārakaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.

<p class="text-center text-muted">Paṇītabhojanasikkhāpadaṃ</p>

##### 39

Yāni kho pana tāni paṇītabhojanāni, seyyathidaṃ – sappi, navanītaṃ, telaṃ, madhu, phāṇitaṃ, maccho, maṃsaṃ, khīraṃ, dadhi. Yo pana bhikkhu evarūpāni paṇītabhojanāni agilāno attano atthāya viññāpetvā bhuñjeyya, pācittiyaṃ.

<p class="text-center text-muted">Dantaponasikkhāpadaṃ</p>

##### 40

Yo pana bhikkhu adinnaṃ mukhadvāraṃ āhāraṃ āhareyya aññatra udakadantaponā, pācittiyaṃ.

<p class="text-center text-muted">Bhojanavaggo catuttho.</p>

<p class="text-center text-muted">Acelakasikkhāpadaṃ</p>

##### 41

Yo pana bhikkhu acelakassa vā paribbājakassa vā paribbājikāya vā sahatthā khādanīyaṃ vā bhojanīyaṃ vā dadeyya, pācittiyaṃ.

<p class="text-center text-muted">Uyyojanasikkhāpadaṃ</p>

##### 42

Yo pana bhikkhu bhikkhuṃ “ehāvuso, gāmaṃ vā nigamaṃ vā piṇḍāya pavisissāmā”ti tassa dāpetvā vā adāpetvā vā uyyojeyya “gacchāvuso, na me tayā saddhiṃ kathā vā nisajjā vā phāsu hoti, ekakassa me kathā vā nisajjā vā phāsu hotī”ti etadeva paccayaṃ karitvā anaññaṃ, pācittiyaṃ.

<p class="text-center text-muted">Sabhojanasikkhāpadaṃ</p>

##### 43

Yo pana bhikkhu sabhojane kule anupakhajja nisajjaṃ kappeyya, pācittiyaṃ.

<p class="text-center text-muted">Rahopaṭicchannasikkhāpadaṃ</p>

##### 44

Yo pana bhikkhu mātugāmena saddhiṃ raho paṭicchanne āsane nisajjaṃ kappeyya, pācittiyaṃ.

<p class="text-center text-muted">Rahonisajjasikkhāpadaṃ</p>

##### 45

Yo pana bhikkhu mātugāmena saddhiṃ eko ekāya raho nisajjaṃ kappeyya, pācittiyaṃ.

<p class="text-center text-muted">Cārittasikkhāpadaṃ</p>

##### 46

Yo pana bhikkhu nimantito sabhatto samāno santaṃ bhikkhuṃ anāpucchā purebhattaṃ vā pacchābhattaṃ vā kulesu cārittaṃ āpajjeyya aññatra samayā, pācittiyaṃ. Tatthāyaṃ samayo, cīvaradānasamayo, cīvarakārasamayo, ayaṃ tattha samayo.

<p class="text-center text-muted">Mahānāmasikkhāpadaṃ</p>

##### 47

Agilānena bhikkhunā catumāsappaccayapavāraṇā sāditabbā aññatra punapavāraṇāya, aññatra niccapavāraṇāya. Tato ce uttari sādiyeyya, pācittiyaṃ.

<p class="text-center text-muted">Uyyuttasenāsikkhāpadaṃ</p>

##### 48

Yo pana bhikkhu uyyuttaṃ senaṃ dassanāya gaccheyya aññatra tathārūpappaccayā, pācittiyaṃ.

<p class="text-center text-muted">Senāvāsasikkhāpadaṃ</p>

##### 49

Siyā ca tassa bhikkhuno kocideva paccayo senaṃ gamanāya, dirattatirattaṃ tena bhikkhunā senāya vasitabbaṃ. Tato ce uttari vaseyya, pācittiyaṃ.

<p class="text-center text-muted">Uyyodhikasikkhāpadaṃ</p>

##### 50

Dirattatirattaṃ ce bhikkhu senāya vasamāno uyyodhikaṃ vā balaggaṃ vā senābyūhaṃ vā anīkadassanaṃ vā gaccheyya, pācittiyaṃ.

<p class="text-center text-muted">Acelakavaggo pañcamo.</p>

<p class="text-center text-muted">Surāpānasikkhāpadaṃ</p>

##### 51

Surāmerayapāne pācittiyaṃ.

<p class="text-center text-muted">Aṅgulipatodakasikkhāpadaṃ</p>

##### 52

Aṅgulipatodake pācittiyaṃ.

<p class="text-center text-muted">Hasadhammasikkhāpadaṃ</p>

##### 53

Udake hasadhamme pācittiyaṃ.

<p class="text-center text-muted">Anādariyasikkhāpadaṃ</p>

##### 54

Anādariye pācittiyaṃ.

<p class="text-center text-muted">Bhiṃsāpanasikkhāpadaṃ</p>

##### 55

Yo pana bhikkhu bhikkhuṃ bhiṃsāpeyya, pācittiyaṃ.

<p class="text-center text-muted">Jotisikkhāpadaṃ</p>

##### 56

Yo pana bhikkhu agilāno visibbanāpekkho jotiṃ samādaheyya vā samādahāpeyya vā aññatra tathārūpappaccayā, pācittiyaṃ.

<p class="text-center text-muted">Nahānasikkhāpadaṃ</p>

##### 57

Yo pana bhikkhu orenaddhamāsaṃ nahāyeyya aññatra samayā, pācittiyaṃ. Tatthāyaṃ samayo “diyaḍḍho māso seso gimhānan”ti “vassānassa paṭhamo māso” iccete aḍḍhateyyamāsā uṇhasamayo, pariḷāhasamayo, gilānasamayo, kammasamayo, addhānagamanasamayo, vātavuṭṭhisamayo, ayaṃ tattha samayo.

<p class="text-center text-muted">Dubbaṇṇakaraṇasikkhāpadaṃ</p>

##### 58

Navaṃ pana bhikkhunā cīvaralābhena tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ ādātabbaṃ nīlaṃ vā kaddamaṃ vā kāḷasāmaṃ vā. Anādā ce bhikkhu tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ navaṃ cīvaraṃ paribhuñjeyya, pācittiyaṃ.

<p class="text-center text-muted">Vikappanasikkhāpadaṃ</p>

##### 59

Yo pana bhikkhu bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṃ cīvaraṃ vikappetvā appaccuddhāraṇaṃ paribhuñjeyya, pācittiyaṃ.

<p class="text-center text-muted">Apanidhānasikkhāpadaṃ</p>

##### 60

Yo pana bhikkhu bhikkhussa pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidheyya vā apanidhāpeyya vā antamaso hasāpekkhopi, pācittiyaṃ.

<p class="text-center text-muted">Surāpānavaggo chaṭṭho.</p>

<p class="text-center text-muted">Sañciccasikkhāpadaṃ</p>

##### 61

Yo pana bhikkhu sañcicca pāṇaṃ jīvitā voropeyya, pācittiyaṃ.

<p class="text-center text-muted">Sappāṇakasikkhāpadaṃ</p>

##### 62

Yo pana bhikkhu jānaṃ sappāṇakaṃ udakaṃ paribhuñjeyya, pācittiyaṃ.

<p class="text-center text-muted">Ukkoṭanasikkhāpadaṃ</p>

##### 63

Yo pana bhikkhu jānaṃ yathādhammaṃ nihatādhikaraṇaṃ punakammāya ukkoṭeyya, pācittiyaṃ.

<p class="text-center text-muted">Duṭṭhullasikkhāpadaṃ</p>

##### 64

Yo pana bhikkhu bhikkhussa jānaṃ duṭṭhullaṃ āpattiṃ paṭicchādeyya, pācittiyaṃ.

<p class="text-center text-muted">Ūnavīsativassasikkhāpadaṃ</p>

##### 65

Yo pana bhikkhu jānaṃ ūnavīsativassaṃ puggalaṃ upasampādeyya, so ca puggalo anupasampanno, te ca bhikkhū gārayhā, idaṃ tasmiṃ pācittiyaṃ.

<p class="text-center text-muted">Theyyasatthasikkhāpadaṃ</p>

##### 66

Yo pana bhikkhu jānaṃ theyyasatthena saddhiṃ saṃvidhāya ekaddhānamaggaṃ paṭipajjeyya antamaso gāmantarampi, pācittiyaṃ.

<p class="text-center text-muted">Saṃvidhānasikkhāpadaṃ</p>

##### 67

Yo pana bhikkhu mātugāmena saddhiṃ saṃvidhāya ekaddhānamaggaṃ paṭipajjeyya antamaso gāmantarampi, pācittiyaṃ.

<p class="text-center text-muted">Ariṭṭhasikkhāpadaṃ</p>

##### 68

Yo pana bhikkhu evaṃ vadeyya “tathāhaṃ Bhagavatā dhammaṃ desitaṃ ājānāmi, yathā yeme antarāyikā dhammā vuttā Bhagavatā, te paṭisevato nālaṃ antarāyāyā”ti, so bhikkhu bhikkhūhi evamassa vacanīyo “māyasmā evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya, anekapariyāyenāvuso antarāyikā dhammā antarāyikā vuttā Bhagavatā, alañca pana te paṭisevato antarāyāyā”ti. Evañ ca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya. Yāvatatiyañce samanubhāsiyamāno taṃ paṭinissajjeyya, icc-etaṃ kusalaṃ. No ce paṭinissajjeyya, pācittiyaṃ.

<p class="text-center text-muted">Ukkhittasambhogasikkhāpadaṃ</p>

##### 69

Yo pana bhikkhu jānaṃ tathāvādinā bhikkhunā akaṭānudhammena taṃ diṭṭhiṃ appaṭinissaṭṭhena saddhiṃ sambhuñjeyya vā, saṃvaseyya vā, saha vā seyyaṃ kappeyya, pācittiyaṃ.

<p class="text-center text-muted">Kaṇṭakasikkhāpadaṃ</p>

##### 70

Samaṇuddesopi ce evaṃ vadeyya “tathāhaṃ Bhagavatā dhammaṃ desitaṃ ājānāmi, yathā yeme antarāyikā dhammā vuttā Bhagavatā, te paṭisevato nālaṃ antarāyāyā”ti, so samaṇuddeso bhikkhūhi evamassa vacanīyo “māvuso, samaṇuddesa evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya, anekapariyāyenāvuso, samaṇuddesa antarāyikā dhammā antarāyikā vuttā Bhagavatā, alañca pana te paṭisevato antarāyāyā”ti, evañca so samaṇuddeso bhikkhūhi vuccamāno tatheva paggaṇheyya, so samaṇuddeso bhikkhūhi evamassa vacanīyo “ajjatagge te, āvuso, samaṇuddesa na ceva so bhagavā satthā apadisitabbo, yampi caññe samaṇuddesā labhanti bhikkhūhi saddhiṃ dirattatirattaṃ sahaseyyaṃ, sāpi te natthi, cara pire, vinassā”ti. Yo pana bhikkhu jānaṃ tathānāsitaṃ samaṇuddesaṃ upalāpeyya vā, upaṭṭhāpeyya vā, sambhuñjeyya vā, saha vā seyyaṃ kappeyya, pācittiyaṃ.

<p class="text-center text-muted">Sappāṇakavaggo sattamo.</p>

<p class="text-center text-muted">Sahadhammikasikkhāpadaṃ</p>

##### 71

Yo pana bhikkhu bhikkhūhi sahadhammikaṃ vuccamāno evaṃ vadeyya “na tāvāhaṃ, āvuso, etasmiṃ sikkhāpade sikkhissāmi, yāva na aññaṃ bhikkhuṃ byattaṃ vinayadharaṃ paripucchāmī”ti, pācittiyaṃ. Sikkhamānena, bhikkhave, bhikkhunā aññātabbaṃ paripucchitabbaṃ paripañhitabbaṃ, ayaṃ tattha sāmīci.

<p class="text-center text-muted">Vilekhanasikkhāpadaṃ</p>

##### 72

Yo pana bhikkhu pātimokkhe uddissamāne evaṃ vadeyya “kiṃ panimehi khuddānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṃvattantī”ti, sikkhāpadavivaṇṇake pācittiyaṃ.

<p class="text-center text-muted">Mohanasikkhāpadaṃ</p>

##### 73

Yo pana bhikkhu anvaddhamāsaṃ pātimokkhe uddissamāne evaṃ vadeyya “idāneva kho ahaṃ jānāmi, ayampi kira dhammo suttāgato suttapariyāpanno anvaddhamāsaṃ uddesaṃ āgacchatī”ti. Tañce bhikkhuṃ aññe bhikkhū jāneyyuṃ nisinnapubbaṃ iminā bhikkhunā dvattikkhattuṃ pātimokkhe uddissamāne, ko pana vādo bhiyyo, na ca tassa bhikkhuno aññāṇakena mutti atthi, yañca tattha āpattiṃ āpanno, tañca yathādhammo kāretabbo, uttari cassa moho āropetabbo “tassa te, āvuso, alābhā, tassa te dulladdhaṃ, yaṃ tvaṃ pātimokkhe uddissamānena sādhukaṃ aṭṭhiṃ katvā manasi karosī”ti, idaṃ tasmiṃ mohanake pācittiyaṃ.

<p class="text-center text-muted">Pahārasikkhāpadaṃ</p>

##### 74

Yo pana bhikkhu bhikkhussa kupito anattamano pahāraṃ dadeyya, pācittiyaṃ.

<p class="text-center text-muted">Talasattikasikkhāpadaṃ</p>

##### 75

Yo pana bhikkhu bhikkhussa kupito anattamano talasattikaṃ uggireyya, pācittiyaṃ.

<p class="text-center text-muted">Amūlakasikkhāpadaṃ</p>

##### 76

Yo pana bhikkhu bhikkhuṃ amūlakena saṅghādisesena anuddhaṃseyya, pācittiyaṃ.

<p class="text-center text-muted">Sañciccasikkhāpadaṃ</p>

##### 77

Yo pana bhikkhu bhikkhussa sañcicca kukkuccaṃ upadaheyya “itissa muhuttampi aphāsu bhavissatī”ti etadeva paccayaṃ karitvā anaññaṃ, pācittiyaṃ.

<p class="text-center text-muted">Upassutisikkhāpadaṃ</p>

##### 78

Yo pana bhikkhu bhikkhūnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭheyya “yaṃ ime bhaṇissanti, taṃ sossāmī”ti etadeva paccayaṃ karitvā anaññaṃ, pācittiyaṃ.

<p class="text-center text-muted">Kammappaṭibāhanasikkhāpadaṃ</p>

##### 79

Yo pana bhikkhu dhammikānaṃ kammānaṃ chandaṃ datvā pacchā khīyanadhammaṃ āpajjeyya, pācittiyaṃ.

<p class="text-center text-muted">Chandaṃadatvāgamanasikkhāpadaṃ</p>

##### 80

Yo pana bhikkhu saṅghe vinicchayakathāya vattamānāya chandaṃ adatvā uṭṭhāyāsanā pakkameyya, pācittiyaṃ.

<p class="text-center text-muted">Dubbalasikkhāpadaṃ</p>

##### 81

Yo pana bhikkhu samaggena saṅghena cīvaraṃ datvā pacchā khīyanadhammaṃ āpajjeyya “yathāsanthutaṃ bhikkhū saṅghikaṃ lābhaṃ pariṇāmentī”ti, pācittiyaṃ.

<p class="text-center text-muted">Pariṇāmanasikkhāpadaṃ</p>

##### 82

Yo pana bhikkhu jānaṃ saṅghikaṃ lābhaṃ pariṇataṃ puggalassa pariṇāmeyya, pācittiyaṃ.

<p class="text-center text-muted">Sahadhammikavaggo aṭṭhamo.</p>

<p class="text-center text-muted">Antepurasikkhāpadaṃ</p>

##### 83

Yo pana bhikkhu rañño khattiyassa muddhābhisittassa anikkhantarājake aniggataratanake pubbe appaṭisaṃvidito indakhīlaṃ atikkāmeyya, pācittiyaṃ.

<p class="text-center text-muted">Ratanasikkhāpadaṃ</p>

##### 84

Yo pana bhikkhu ratanaṃ vā ratanasammataṃ vā aññatra ajjhārāmā vā ajjhāvasathā vā uggaṇheyya vā uggaṇhāpeyya vā, pācittiyaṃ. Ratanaṃ vā pana bhikkhunā ratanasammataṃ vā ajjhārāme vā ajjhāvasathe vā uggahetvā vā uggahāpetvā vā nikkhipitabbaṃ “yassa bhavissati, so harissatī”ti, ayaṃ tattha sāmīci.

<p class="text-center text-muted">Vikālagāmappavesanasikkhāpadaṃ</p>

##### 85

Yo pana bhikkhu santaṃ bhikkhuṃ anāpucchāvikāle gāmaṃ paviseyya aññatra tathārūpā accāyikā karaṇīyā, pācittiyaṃ.

<p class="text-center text-muted">Sūcigharasikkhāpadaṃ</p>

##### 86

Yo pana bhikkhu aṭṭhimayaṃ vā dantamayaṃ vā visāṇamayaṃ vā sūcigharaṃ kārāpeyya, bhedanakaṃ pācittiyaṃ.

<p class="text-center text-muted">Mañcapīṭhasikkhāpadaṃ</p>

##### 87

Navaṃ pana bhikkhunā mañcaṃ vā pīṭhaṃ vā kārayamānena aṭṭhaṅgulapādakaṃ kāretabbaṃ sugataṅgulena aññatra heṭṭhimāya aṭaniyā. Taṃ atikkāmayato chedanakaṃ pācittiyaṃ.

<p class="text-center text-muted">Tūlonaddhasikkhāpadaṃ</p>

##### 88

Yo pana bhikkhu mañcaṃ vā pīṭhaṃ vā tūlonaddhaṃ kārāpeyya, uddālanakaṃ pācittiyaṃ.

<p class="text-center text-muted">Nisīdanasikkhāpadaṃ</p>

##### 89

Nisīdanaṃ pana bhikkhunā kārayamānena pamāṇikaṃ kāretabbaṃ, tatridaṃ pamāṇaṃ, dīghaso dve vidatthiyo sugatavidatthiyā, tiriyaṃ diyaḍḍhaṃ, dasā vidatthi. Taṃ atikkāmayato chedanakaṃ pācittiyaṃ.

<p class="text-center text-muted">Kaṇḍuppaṭicchādisikkhāpadaṃ</p>

##### 90

Kaṇḍuppaṭicchādiṃ pana bhikkhunā kārayamānena pamāṇikā kāretabbā, tatridaṃ pamāṇaṃ, dīghaso catasso vidatthiyo sugatavidatthiyā, tiriyaṃ dve vidatthiyo. Taṃ atikkāmayato chedanakaṃ pācittiyaṃ.

<p class="text-center text-muted">Vassikasāṭikasikkhāpadaṃ</p>

##### 91

Vassikasāṭikaṃ pana bhikkhunā kārayamānena pamāṇikā kāretabbā, tatridaṃ pamāṇaṃ, dīghaso cha vidatthiyo sugatavidatthiyā, tiriyaṃ aḍḍhateyyā. Taṃ atikkāmayato chedanakaṃ pācittiyaṃ.

<p class="text-center text-muted">Nandasikkhāpadaṃ</p>

##### 92

Yo pana bhikkhu sugatacīvarappamāṇaṃ cīvaraṃ kārāpeyya, atirekaṃ vā, chedanakaṃ pācittiyaṃ. Tatridaṃ sugatassa sugatacīvarappamāṇaṃ, dīghaso nava vidatthiyo sugatavidatthiyā, tiriyaṃ cha vidatthiyo, idaṃ sugatassa sugatacīvarappamāṇanti.

<p class="text-center text-muted">Ratanavaggo navamo.</p>

Uddiṭṭhā kho āyasmanto dvenavuti pācittiyā dhammā. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.

<p class="text-center text-muted">Pācittiyā niṭṭhitā.</p>

### Pāṭidesanīyā

Ime kho panāyasmanto cattāro pāṭidesanīyā dhammā uddesaṃ āgacchanti.

<p class="text-center text-muted">Paṭhamapāṭidesanīyasikkhāpadaṃ</p>

##### 1

Yo pana bhikkhu aññātikāya bhikkhuniyā antaragharaṃ paviṭṭhāya hatthato khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā “gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī”ti.

<p class="text-center text-muted">Dutiyapāṭidesanīyasikkhāpadaṃ</p>

##### 2

Bhikkhū paneva kulesu nimantitā bhuñjanti, tatra ce sā bhikkhunī vosāsamānarūpā ṭhitā hoti “idha sūpaṃ detha, idha odanaṃ dethā”ti. Tehi bhikkhūhi sā bhikkhunī apasādetabbā “apasakka tāva bhagini, yāva bhikkhū bhuñjantī”ti. Ekassapi ce bhikkhuno na paṭibhāseyya taṃ bhikkhuniṃ apasādetuṃ “apasakka tāva bhagini, yāva bhikkhū bhuñjantī”ti, paṭidesetabbaṃ tehi bhikkhūhi “gārayhaṃ, āvuso, dhammaṃ āpajjimhā asappāyaṃ pāṭidesanīyaṃ, taṃ paṭidesemā”ti.

<p class="text-center text-muted">Tatiyapāṭidesanīyasikkhāpadaṃ</p>

##### 3

Yāni kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu pubbe animantito agilāno khādanīyaṃ vā, bhojanīyaṃ vā sahatthā paṭiggahetvā khādeyya vā, bhuñjeyya vā, paṭidesetabbaṃ tena bhikkhunā “gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī”ti.

<p class="text-center text-muted">Catutthapāṭidesanīyasikkhāpadaṃ</p>

##### 4

Yāni kho pana tāni āraññakāni senāsanāni sāsaṅkasammatāni sappaṭibhayāni, yo pana bhikkhu tathārūpesu senāsanesu pubbe appaṭisaṃviditaṃ khādanīyaṃ vā, bhojanīyaṃ vā ajjhārāme sahatthā paṭiggahetvā agilāno khādeyya vā, bhuñjeyya vā, paṭidesetabbaṃ tena bhikkhunā “gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī”ti.

Uddiṭṭhā kho āyasmanto cattāro pāṭidesanīyā dhammā. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.

<p class="text-center text-muted">Pāṭidesanīyā niṭṭhitā.</p>

### Sekhiyā

Ime kho panāyasmanto sekhiyā dhammā uddesaṃ āgacchanti.

<p class="text-center text-muted">Parimaṇḍalasikkhāpadaṃ</p>

##### 1

Parimaṇḍalaṃ nivāsessāmīti sikkhā karaṇīyā.

##### 2

Parimaṇḍalaṃ pārupissāmīti sikkhā karaṇīyā.

<p class="text-center text-muted">Suppaṭicchannasikkhāpadaṃ</p>

##### 3

Suppaṭicchanno antaraghare gamissāmīti sikkhā karaṇīyā.

##### 4

Suppaṭicchanno antaraghare nisīdissāmīti sikkhā karaṇīyā.

<p class="text-center text-muted">Susaṃvutasikkhāpadaṃ</p>

##### 5

Susaṃvuto antaraghare gamissāmīti sikkhā karaṇīyā.

##### 6

Susaṃvuto antaraghare nisīdissāmīti sikkhā karaṇīyā.

<p class="text-center text-muted">Okkhittacakkhusikkhāpadaṃ</p>

##### 7

Okkhittacakkhu antaraghare gamissāmīti sikkhā karaṇīyā.

##### 8

Okkhittacakkhu antaraghare nisīdissāmīti sikkhā karaṇīyā.

<p class="text-center text-muted">Ukkhittakasikkhāpadaṃ</p>

##### 9

Na ukkhittakāya antaraghare gamissāmīti sikkhā karaṇīyā.

##### 10

Na ukkhittakāya antaraghare nisīdissāmīti sikkhā karaṇīyā.

<p class="text-center text-muted">Parimaṇḍalavaggo paṭhamo.</p>

<p class="text-center text-muted">Ujjagghikasikkhāpadaṃ</p>

##### 11

Na ujjagghikāya antaraghare gamissāmīti sikkhā karaṇīyā.

##### 12

Na ujjagghikāya antaraghare nisīdissāmīti sikkhā karaṇīyā.

Uccasaddasikkhāpadaṃ

##### 13

Appasaddo antaraghare gamissāmīti sikkhā karaṇīyā.

##### 14

Appasaddo antaraghare nisīdissāmīti sikkhā karaṇīyā.

<p class="text-center text-muted">Kāyappacālakasikkhāpadaṃ</p>

##### 15

Na kāyappacālakaṃ antaraghare gamissāmīti sikkhā karaṇīyā.

##### 16

Na kāyappacālakaṃ antaraghare nisīdissāmīti sikkhā karaṇīyā.

<p class="text-center text-muted">Bāhuppacālakasikkhāpadaṃ</p>

##### 17

Na bāhuppacālakaṃ antaraghare gamissāmīti sikkhā karaṇīyā.

##### 18

Na bāhuppacālakaṃ antaragharenisīdissāmīti sikkhā karaṇīyā.

<p class="text-center text-muted">Sīsappacālakasikkhāpadaṃ</p>

##### 19

Na sīsappacālakaṃ antaraghare gamissāmīti sikkhā karaṇīyā.

##### 20

Na sīsappacālakaṃ antaraghare nisīdissāmīti sikkhā karaṇīyā.

<p class="text-center text-muted">Ujjagghikavaggo dutiyo.</p>

<p class="text-center text-muted">Khambhakatasikkhāpadaṃ</p>

##### 21

Na khambhakato antaraghare gamissāmīti sikkhā karaṇīyā.

##### 22

Na khambhakato antaraghare nisīdissāmīti sikkhā karaṇīyā.

<p class="text-center text-muted">Oguṇṭhitasikkhāpadaṃ</p>

##### 23

Na oguṇṭhito antaraghare gamissāmīti sikkhā karaṇīyā.

##### 24

Na oguṇṭhito antaraghare nisīdissāmīti sikkhā karaṇīyā.

<p class="text-center text-muted">Ukkuṭikasikkhāpadaṃ</p>

##### 25

Na ukkuṭikāya antaraghare gamissāmīti sikkhā karaṇīyā.

<p class="text-center text-muted">Pallatthikasikkhāpadaṃ</p>

##### 26

Na pallatthikāya antaraghare nisīdissāmīti sikkhā karaṇīyā.

<p class="text-center text-muted">Sakkaccapaṭiggahaṇasikkhāpadaṃ</p>

##### 27

Sakkaccaṃ piṇḍapātaṃ paṭiggahessāmīti sikkhā karaṇīyā.

<p class="text-center text-muted">Pattasaññīpaṭiggahaṇasikkhāpadaṃ</p>

##### 28

Pattasaññī piṇḍapātaṃ paṭiggahessāmīti sikkhā karaṇīyā.

<p class="text-center text-muted">Samasūpakapaṭiggahaṇasikkhāpadaṃ</p>

##### 29

Samasūpakaṃ piṇḍapātaṃ paṭiggahessāmīti sikkhā karaṇīyā.

<p class="text-center text-muted">Samatittikasikkhāpadaṃ</p>

##### 30

Samatittikaṃ piṇḍapātaṃ paṭiggahessāmīti sikkhā karaṇīyā.

<p class="text-center text-muted">Khambhakatavaggo tatiyo.</p>

<p class="text-center text-muted">Sakkaccabhuñjanasikkhāpadaṃ</p>

##### 31

Sakkaccaṃ piṇḍapātaṃ bhuñjissāmīti sikkhā karaṇīyā.

<p class="text-center text-muted">Pattasaññībhuñjanasikkhāpadaṃ</p>

##### 32

Pattasaññī piṇḍapātaṃ bhuñjissāmīti sikkhā karaṇīyā.

<p class="text-center text-muted">Sapadānasikkhāpadaṃ</p>

##### 33

Sapadānaṃ piṇḍapātaṃ bhuñjissāmīti sikkhā karaṇīyā.

<p class="text-center text-muted">Samasūpakasikkhāpadaṃ</p>

##### 34

Samasūpakaṃ piṇḍapātaṃ bhuñjissāmīti sikkhā karaṇīyā.

<p class="text-center text-muted">Nathūpakatasikkhāpadaṃ</p>

##### 35

Na thūpakato omadditvā piṇḍapātaṃ bhuñjissāmīti sikkhā karaṇīyā.

<p class="text-center text-muted">Odanappaṭicchādanasikkhāpadaṃ</p>

##### 36

Na sūpaṃ vā byañjanaṃ vā odanena paṭicchādessāmi bhiyyokamyataṃ upādāyāti sikkhā karaṇīyā.

<p class="text-center text-muted">Sūpodanaviññattisikkhāpadaṃ</p>

##### 37

Na sūpaṃ vā odanaṃ vā agilāno attano atthāya viññāpetvā bhuñjissāmīti sikkhā karaṇīyā.

<p class="text-center text-muted">Ujjhānasaññīsikkhāpadaṃ</p>

##### 38

Na ujjhānasaññī paresaṃ pattaṃ olokessāmīti sikkhā karaṇīyā.

<p class="text-center text-muted">Kabaḷasikkhāpadaṃ</p>

##### 39

Nātimahantaṃ kabaḷaṃ karissāmīti sikkhā karaṇīyā.

<p class="text-center text-muted">Ālopasikkhāpadaṃ</p>

##### 40

Parimaṇḍalaṃ ālopaṃ karissāmīti sikkhā karaṇīyā.

<p class="text-center text-muted">Sakkaccavaggo catuttho.</p>

<p class="text-center text-muted">Anāhaṭasikkhāpadaṃ</p>

##### 41

Na anāhaṭe kabaḷe mukhadvāraṃ vivarissāmīti sikkhā karaṇīyā.

<p class="text-center text-muted">Bhuñjamānasikkhāpadaṃ</p>

##### 42

Na bhuñjamāno sabbahatthaṃ mukhe pakkhipissāmīti sikkhā karaṇīyā.

<p class="text-center text-muted">Sakabaḷasikkhāpadaṃ</p>

##### 43

Na sakabaḷena mukhena byāharissāmīti sikkhā karaṇīyā.

<p class="text-center text-muted">Piṇḍukkhepakasikkhāpadaṃ</p>

##### 44

Na piṇḍukkhepakaṃ bhuñjissāmīti sikkhā karaṇīyā.

<p class="text-center text-muted">Kabaḷāvacchedakasikkhāpadaṃ</p>

##### 45

Na kabaḷāvacchedakaṃ bhuñjissāmīti sikkhā karaṇīyā.

<p class="text-center text-muted">Avagaṇḍakārakasikkhāpadaṃ</p>

##### 46

Na avagaṇḍakārakaṃ bhuñjissāmīti sikkhā karaṇīyā.

<p class="text-center text-muted">Hatthaniddhunakasikkhāpadaṃ</p>

##### 47

Na hatthaniddhunakaṃ bhuñjissāmīti sikkhā karaṇīyā.

<p class="text-center text-muted">Sitthāvakārakasikkhāpadaṃ</p>

##### 48

Na sitthāvakārakaṃ bhuñjissāmīti sikkhā karaṇīyā.

<p class="text-center text-muted">Jivhānicchārakasikkhāpadaṃ</p>

##### 49

Na jivhānicchārakaṃ bhuñjissāmīti sikkhā karaṇīyā.

<p class="text-center text-muted">Capucapukārakasikkhāpadaṃ</p>

##### 50

Na capucapukārakaṃ bhuñjissāmīti sikkhā karaṇīyā.

<p class="text-center text-muted">Kabaḷavaggo pañcamo.</p>

<p class="text-center text-muted">Surusurukārakasikkhāpadaṃ</p>

##### 51

Na surusurukārakaṃ bhuñjissāmīti sikkhā karaṇīyā.

<p class="text-center text-muted">Hatthanillehakasikkhāpadaṃ</p>

##### 52

Na hatthanillehakaṃ bhuñjissāmīti sikkhā karaṇīyā.

<p class="text-center text-muted">Pattanillehakasikkhāpadaṃ</p>

##### 53

Na pattanillehakaṃ bhuñjissāmīti sikkhā karaṇīyā.

<p class="text-center text-muted">Oṭṭhanillehakasikkhāpadaṃ</p>

##### 54

Na oṭṭhanillehakaṃ bhuñjissāmīti sikkhā karaṇīyā.

<p class="text-center text-muted">Sāmisasikkhāpadaṃ</p>

##### 55

Na sāmisena hatthena pānīyathālakaṃ paṭiggahessāmīti sikkhā karaṇīyā.

<p class="text-center text-muted">Sasitthakasikkhāpadaṃ</p>

##### 56

Na sasitthakaṃ pattadhovanaṃ antaraghare chaḍḍessāmīti sikkhā karaṇīyā.

<p class="text-center text-muted">Chattapāṇisikkhāpadaṃ</p>

##### 57

Na chattapāṇissa agilānassa dhammaṃ desessāmīti sikkhā karaṇīyā.

<p class="text-center text-muted">Daṇḍapāṇisikkhāpadaṃ</p>

##### 58

Na daṇḍapāṇissa agilānassa dhammaṃ desessāmīti sikkhā karaṇīyā.

<p class="text-center text-muted">Satthapāṇisikkhāpadaṃ</p>

##### 59

Na satthapāṇissa agilānassa dhammaṃ desessāmīti sikkhā karaṇīyā.

<p class="text-center text-muted">Āvudhapāṇisikkhāpadaṃ</p>

##### 60

Na āvudhapāṇissa agilānassa dhammaṃ desessāmīti sikkhā karaṇīyā.

<p class="text-center text-muted">Surusuruvaggo chaṭṭho.</p>

<p class="text-center text-muted">Pādukasikkhāpadaṃ</p>

##### 61

Na pādukāruḷhassa agilānassa dhammaṃ desessāmīti sikkhā karaṇīyā.

<p class="text-center text-muted">Upāhanasikkhāpadaṃ</p>

##### 62

Na upāhanāruḷhassa agilānassa dhammaṃ desessāmīti sikkhā karaṇīyā.

<p class="text-center text-muted">Yānasikkhāpadaṃ</p>

##### 63

Na yānagatassa agilānassa dhammaṃ desessāmīti sikkhā karaṇīyā.

<p class="text-center text-muted">Sayanasikkhāpadaṃ</p>

##### 64

Na sayanagatassa agilānassa dhammaṃ desessāmīti sikkhā karaṇīyā.

<p class="text-center text-muted">Pallatthikasikkhāpadaṃ</p>

##### 65

Na pallatthikāya nisinnassa agilānassa dhammaṃ desessāmīti sikkhā karaṇīyā.

<p class="text-center text-muted">Veṭhitasikkhāpadaṃ</p>

##### 66

Na veṭhitasīsassa agilānassa dhammaṃ desessāmīti sikkhā karaṇīyā.

<p class="text-center text-muted">Oguṇṭhitasikkhāpadaṃ</p>

##### 67

Na oguṇṭhitasīsassa agilānassa dhammaṃ desessāmīti sikkhā karaṇīyā.

<p class="text-center text-muted">Chamāsikkhāpadaṃ</p>

##### 68

Na chamāyaṃ nisīditvā āsane nisinnassa agilānassa dhammaṃ desessāmīti sikkhā karaṇīyā.

<p class="text-center text-muted">Nīcāsanasikkhāpadaṃ</p>

##### 69

Na nīce āsane nisīditvā ucce āsane nisinnassa agilānassa dhammaṃ desessāmīti sikkhā karaṇīyā.

<p class="text-center text-muted">Ṭhitasikkhāpadaṃ</p>

##### 70

Na ṭhito nisinnassa agilānassa dhammaṃ desessāmīti sikkhā karaṇīyā.

<p class="text-center text-muted">Pacchatogamanasikkhāpadaṃ</p>

##### 71

Na pacchato gacchanto purato gacchantassa agilānassa dhammaṃ desessāmīti sikkhā karaṇīyā.

<p class="text-center text-muted">Uppathenagamanasikkhāpadaṃ</p>

##### 72

Na uppathena gacchanto pathena gacchantassa agilānassa dhammaṃ desessāmīti sikkhā karaṇīyā.

<p class="text-center text-muted">Ṭhitouccārasikkhāpadaṃ</p>

##### 73

Na ṭhito agilāno uccāraṃ vā passāvaṃ vā karissāmīti sikkhā karaṇīyā.

<p class="text-center text-muted">Hariteuccārasikkhāpadaṃ</p>

##### 74

Na harite agilāno uccāraṃ vā passāvaṃ vā kheḷaṃ vā karissāmīti sikkhā karaṇīyā.

<p class="text-center text-muted">Udakeuccārasikkhāpadaṃ</p>

##### 75

Na udake agilāno uccāraṃ vā passāvaṃ vā kheḷaṃ vā karissāmīti sikkhā karaṇīyā.

<p class="text-center text-muted">Pādukavaggo sattamo.</p>

Uddiṭṭhā kho āyasmanto sekhiyā dhammā. Tatthāyasmante pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.

<p class="text-center text-muted">Sekhiyā niṭṭhitā.</p>

### Adhikaraṇasamathā

Ime kho panāyasmanto satta adhikaraṇasamathā dhammā uddesaṃ āgacchanti.

Uppannuppannānaṃ adhikaraṇānaṃ samathāya vūpasamāya sammukhāvinayo dātabbo.

Sativinayo dātabbo.

Amūḷhavinayo dātabbo.

Paṭiññāya kāretabbaṃ.

Yebhuyyasikā.

Tassapāpiyasikā.

Tiṇavatthārakoti.

Uddiṭṭhā kho āyasmanto satta adhikaraṇasamathā dhammā. Tatthāyasmante, pucchāmi kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyasmanto, tasmā tuṇhī, evametaṃ dhārayāmīti.

<p class="text-center text-muted">Adhikaraṇasamathā niṭṭhitā.</p>

Uddiṭṭhaṃ kho āyasmanto nidānaṃ,

Uddiṭṭhā cattāro pārājikā dhammā,

Uddiṭṭhā terasa saṅghādisesā dhammā,

Uddiṭṭhā dve aniyatā dhammā,

Uddiṭṭhā tiṃsa nissaggiyā pācittiyā dhammā,

Uddiṭṭhā dvenavuti pācittiyā dhammā,

Uddiṭṭhā cattāro pāṭidesanīyā dhammā,

Uddiṭṭhā sekhiyā dhammā,

Uddiṭṭhā satta adhikaraṇasamathā dhammā, ettakaṃ tassa bhagavato suttāgataṃ suttapariyāpannaṃ anvaddhamāsaṃ uddesaṃ āgacchati, tattha sabbeheva samaggehi sammodamānehi avivadamānehi sikkhitabbanti.

<p class="text-center text-muted">Vitthāruddeso pañcamo.</p>

{{<eof>}}Bhikkhupātimokkhaṃ niṭṭhitaṃ.{{</eof>}}