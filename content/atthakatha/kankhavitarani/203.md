---
title: "Nissaggiyakaṇḍo"
subtitle: ""
language: "pi"
date: 2022-07-27T08:26:19+08:00
lastmod: 2022-07-27T08:26:19+08:00
draft: false
brewing: false
weight: 203
---

## 1. Pattasannicayasikkhāpadavaṇṇanā

Nissaggiyesu ādivaggassa tāva paṭhame **pattasannicayaṃ kareyyā** ti pattasannidhiṃ kareyya, ekāhaṃ anadhiṭṭhahitvā vā avikappetvā vā adhiṭṭhānupagaṃ pattaṃ ṭhapeyyāti attho.

Sāvatthiyaṃ chabbaggiyā bhikkhuniyo ārabbha pattasannicayavatthusmiṃ paññattaṃ, sesakathāmaggo bhikkhupātimokkhavaṇṇanāyaṃ vuttanayen’eva veditabbo, tatra hi dasāhātikkame āpatti, idha ekāhātikkameti ettakameva tassa ca imassa ca nānākaraṇaṃ, sesaṃ tādisamevāti.

{{<eop>}}Pattasannicayasikkhāpadavaṇṇanā niṭṭhitā.{{</eop>}}

## 2. Akālacīvarasikkhāpadavaṇṇanā

Dutiye **akālacīvaran** ti atthate kathine kathinamāsehi, anatthate cīvaramāsato aññasmiṃ kāle uppannaṃ, yaṃ vā pana kālepi ādissa dinnaṃ. **Ādissa dinnaṃ** nāma “sampattā bhājentū” ti vatvā vā, “idaṃ gaṇassa, idaṃ tumhākaṃ dammī” ti vatvā vā, dātukāmatāya pādamūle ṭhapetvā vā dinnaṃ. Iccetaṃ akālacīvaraṃ “kālacīvaran” ti adhiṭṭhahitvā bhājāpentiyā payoge dukkaṭaṃ, yaṃ attanā laddhaṃ, taṃ nissaggiyaṃ hoti. Nissaṭṭhaṃ paṭilabhitvāpi yathādāneyeva upanetabbaṃ, aññasmimpi evarūpe sikkhāpade eseva nayo.

Sāvatthiyaṃ thullanandaṃ ārabbha akālacīvaraṃ “kālacīvaran” ti adhiṭṭhahitvā bhājanavatthusmiṃ paññattaṃ, akālacīvare vematikāya, kālacīvare akālacīvarasaññāya c’eva vematikāya ca dukkaṭaṃ. Ubhosu kālacīvarasaññāya, ummattikādīnañca anāpatti. Akālacīvaratā, tathāsaññitā, “kālacīvaran” ti adhiṭṭhāya lesena bhājāpanaṃ, paṭilābhoti imānettha cattāri aṅgāni. Samuṭṭhānādīni adinnādānasadisānīti.

{{<eop>}}Akālacīvarasikkhāpadavaṇṇanā niṭṭhitā.{{</eop>}}

## 3. Cīvaraparivattanasikkhāpadavaṇṇanā

Tatiye **handā** ti gaṇha. **Acchindeyyā** ti sayaṃ acchindantiyā bandhitvā ṭhapitesu bahūsupi ekāpatti, itaresu vatthugaṇanāya āpattiyo. Acchindāpane pana ekāya āṇattiyā bahūsu acchinnesupi ekāvāpatti.

Sāvatthiyaṃ thullanandaṃ ārabbha cīvaraṃ parivattetvā acchindanavatthusmiṃ paññattaṃ, sāṇattikaṃ, tikapācittiyaṃ, aññasmiṃ parikkhāre tikadukkaṭaṃ, anupasampannāya cīvarepi tikadukkaṭameva. Yā pana tāya vā diyyamānaṃ, tassā vā vissāsaṃ gaṇhāti, tassā, ummattikādīnañca anāpatti. Upasampannatā, parivattitacīvarassa vikappanupagatā, sakasaññāya acchindanaṃ vā acchindāpanaṃ vāti imānettha tīṇi aṅgāni. Samuṭṭhānādīni adinnādānasadisāni, idaṃ pana dukkhavedananti.

{{<eop>}}Cīvaraparivattanasikkhāpadavaṇṇanā niṭṭhitā.{{</eop>}}

## 4. Aññaviññāpanasikkhāpadavaṇṇanā

Catutthe **viññāpetvā** ti jānāpetvā, “idaṃ nāma āharā” ti yācitvā vā. **Aññaṃ viññāpeyyā** ti yaṃ pubbe “kinte, ayye, aphāsu, kiṃ āhariyatū” ti vuttāya viññāpitaṃ, taṃ paṭikkhipitvā tañceva aññañca gahetukāmā tato aññaṃ viññāpeyya, tassā viññattiyā dukkaṭaṃ, paṭilābhena nissaggiyaṃ hoti.

Sāvatthiyaṃ thullanandaṃ ārabbha aññaṃ viññāpetvā aññaṃ viññāpanavatthusmiṃ paññattaṃ, tikapācittiyaṃ, anaññe dvikadukkaṭaṃ. Anaññe anaññasaññāya pana, tasmiṃ appahonte puna taññeva, aññenapi atthe sati tena saddhiṃ aññañca, yañca viññattaṃ, tato ce aññaṃ samagghataraṃ hoti, imaṃ ānisaṃsaṃ dassetvā suddhaṃ aññameva ca viññāpentiyā, ummattikādīnañca anāpatti. Lesena gahetukāmatā, aññassa viññāpanaṃ, paṭilābhoti imānettha tīṇi aṅgāni. Samuṭṭhānādīni sañcarittasadisānīti.

{{<eop>}}Aññaviññāpanasikkhāpadavaṇṇanā niṭṭhitā.{{</eop>}}

## 5. Aññacetāpanasikkhāpadavaṇṇanā

Pañcame **aññaṃ cetāpetvā** ti attano kappiyabhaṇḍena “idaṃ nāma āharā” ti aññaṃ parivattāpetvā. **Aññaṃ cetāpeyyā** ti “evaṃ me idaṃ datvā aññam pi āharissatī” ti maññamānā “na me iminā attho, idaṃ nāma me āharā” ti tato aññaṃ cetāpeyya. Tassā cetāpanappayoge dukkaṭaṃ, paṭilābhena tena vā aññena vā mūlena āhaṭaṃ nissaggiyaṃ hoti, sesaṃ catutthasadisamevāti.

{{<eop>}}Aññacetāpanasikkhāpadavaṇṇanā niṭṭhitā.{{</eop>}}

## 6. Paṭhamasaṅghikacetāpanasikkhāpadavaṇṇanā

Chaṭṭhe **aññadatthikenā** ti aññassatthāya dinnena. **Aññuddisikenā** ti aññaṃ uddisitvā dinnena. **Saṅghikenā** ti saṅghassa pariccattena. **Parikkhārenā** ti kappiyabhaṇḍena. **Aññaṃ cetāpeyyā** ti “idaṃ nāma paribhuñjeyyāthā” ti yaṃ uddisitvā niyametvā yo parikkhāro dinno, tato aññaṃ parivattāpeyya, tassā payoge dukkaṭaṃ, paṭilābhena nissaggiyaṃ.

Sāvatthiyaṃ sambahulā bhikkhuniyo ārabbha tādisena parikkhārena aññaṃ cetāpanavatthusmiṃ paññattaṃ, tikapācittiyaṃ, anaññadatthike dvikadukkaṭaṃ. Tasmiṃ pana anaññadatthikasaññāya, sesakaṃ upanentiyā, “tumhehi etadatthāya dinno, amhākañca iminā nāma attho” ti sāmike apaloketvā upanentiyā, yadā bhikkhuniyo vihārampi chaḍḍetvā pakkamanti, evarūpāsu āpadāsu upanentīnaṃ, ummattikādīnañca anāpatti. Sesaṃ catutthasadisamevāti.

{{<eop>}}Paṭhamasaṅghikacetāpanasikkhāpadavaṇṇanā niṭṭhitā.{{</eop>}}

## 7. Dutiyasaṅghikacetāpanasikkhāpadavaṇṇanā

Sattame **saññācikenā** ti sayaṃ yācitakenāpi. Etadevettha nānākaraṇaṃ, sesaṃ chaṭṭhasadisamevāti.

{{<eop>}}Dutiyasaṅghikacetāpanasikkhāpadavaṇṇanā niṭṭhitā.{{</eop>}}

## 8. Paṭhamagaṇikacetāpanasikkhāpadavaṇṇanā

Aṭṭhame **mahājanikenā** ti gaṇassa pariccattena, idamettha chaṭṭhato nānākaraṇaṃ.

{{<eop>}}Paṭhamagaṇikacetāpanasikkhāpadavaṇṇanā niṭṭhitā.{{</eop>}}

## 9. Dutiyagaṇikacetāpanasikkhāpadavaṇṇanā

Navame **saññācikenā** ti idaṃ aṭṭhamato atirittaṃ, sesaṃ dvīsupi chaṭṭhasikkhāpadasadisamevāti.

{{<eop>}}Dutiyagaṇikacetāpanasikkhāpadavaṇṇanā niṭṭhitā.{{</eop>}}

## 10. Puggalikacetāpanasikkhāpadavaṇṇanā

Dasame **puggalikenā** ti ekabhikkhuniyā pariccattena. **Saññācikenā** ti sayaṃ yācitakena ca. **Aññaṃ cetāpeyyā** ti yaṃ uddisitvā dinnaṃ, tato aññaṃ cetāpentiyā payoge dukkaṭaṃ, paṭilābhena nissaggiyaṃ hoti.

Sāvatthiyaṃ thullanandaṃ ārabbha tādisena parikkhārena aññaṃ cetāpanavatthusmiṃ paññattaṃ, sesaṃ chaṭṭhasadisamevāti.

{{<eop>}}Puggalikacetāpanasikkhāpadavaṇṇanā niṭṭhitā.{{</eop>}}

{{<eop>}}Pattavaggo paṭhamo.{{</eop>}}

## 11. Garupāvuraṇasikkhāpadavaṇṇanā

Dutiyassa paṭhame **garupāvuraṇan** ti sītakāle pāvuraṇaṃ. **Catukkaṃsaparaman** ti **kaṃso** nāma catukkahāpaṇiko hoti, tasmā soḷasakahāpaṇagghanakaṃ. **Cetāpetabban** ti ṭhapetvā sahadhammike ca ñātakappavārite ca aññena kismiñcideva guṇe parituṭṭhena “vadethāyye, yenattho” ti vuttāya viññāpetabbaṃ. **Tato ce uttarī** ti tatuttari viññāpentiyā dukkaṭaṃ, paṭiladdhaṃ nissaggiyaṃ hoti.

Sāvatthiyaṃ thullanandaṃ ārabbha rājānaṃ kambalaṃ viññāpanavatthusmiṃ paññattaṃ, tikapācittiyaṃ, ūnakacatukkaṃse dvikadukkaṭaṃ. Tasmiṃ pana ūnakasaññāya, catukkaṃsaparamaṃ cetāpentiyā, ñātakappavārite vā, aññassa vā atthāya, attano vā dhanena, mahagghaṃ cetāpentaṃ appagghaṃ cetāpentiyā, ummattikādīnañca anāpatti. Garupāvuraṇatā, atirekacatukkaṃsatā, ananuññātaṭṭhāne viññatti, paṭilābhoti imānettha cattāri aṅgāni. Samuṭṭhānādīni sañcarittasadisānīti.

{{<eop>}}Garupāvuraṇasikkhāpadavaṇṇanā niṭṭhitā.{{</eop>}}

## 12. Lahupāvuraṇasikkhāpadavaṇṇanā

Dutiye **lahupāvuraṇan** ti uṇhakāle pāvuraṇaṃ. **Aḍḍhateyyakaṃsaparaman** ti dasakahāpaṇagghanakaṃ, sesaṃ paṭhamasadisamevāti.

{{<eop>}}Lahupāvuraṇasikkhāpadavaṇṇanā niṭṭhitā.{{</eop>}}

Ito parāni imasmiṃ vagge aṭṭha, tatiyavagge dasāti imāni aṭṭhārasa sikkhāpadāni bhikkhupātimokkhavaṇṇanāyaṃ vuttanayen’eva veditabbānīti.

{{<eop>}}Jātarūpavaggo tatiyo.{{</eop>}}

**Uddiṭṭhā kho ayyāyo tiṃsa nissaggiyā pācittiyā dhammā** ti bhikkhū ārabbha paññattā sādhāraṇā aṭṭhārasa, asādhāraṇā dvādasāti evaṃ tiṃsa. Sesaṃ sabbattha uttānamevāti.

{{<eof>}}
    Kaṅkhāvitaraṇiyā pātimokkhavaṇṇanāya<br>
    Bhikkhunipātimokkhe<br>
    Nissaggiyapācittiyavaṇṇanā niṭṭhitā.
{{</eof>}}