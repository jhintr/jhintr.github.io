---
title: "劫波经注"
subtitle: ""
lang: "pi"
date: 2023-03-17T08:39:24+08:00
lastmod: 2023-07-12
draft: false
brewing: false
weight: 511
js:
    - /js/pj2snp.js
---

{{<subtitle>}}Kappasuttavaṇṇanā{{</subtitle>}}

##### 1099

Majjhe sarasmin ti Kappasuttaṃ. Tattha **majjhe sarasmin** ti purima-pacchima-koṭi-paññāṇābhāvato majjhabhūte saṃsāre ti vuttaṃ hoti. **Tiṭṭhatan** ti tiṭṭhamānānaṃ. **Yathā-y-idaṃ nāparaṃ siyā** ti yathā idaṃ dukkhaṃ puna na bhaveyya.

##### 1100-2

Ath’assa Bhagavā tam atthaṃ byākaronto tisso gāthāyo abhāsi. Tattha **akiñcanan** ti kiñcanapaṭipakkhaṃ. **Anādānan** ti ādānapaṭipakkhaṃ, kiñcanādāna-vūpasaman ti vuttaṃ hoti. **Anāparan** ti apara-paṭibhāga-dīpa-virahitaṃ, seṭṭhan ti vuttaṃ hoti. **Na te Mārassa paddhagū** ti te Mārassa paddhacarā paricārakā sissā na honti. Sesaṃ sabbattha pākaṭam eva.

Evaṃ Bhagavā imam pi suttaṃ arahattanikūṭen’eva desesi desanāpariyosāne ca pubbasadiso eva dhammābhisamayo ahosī ti.

{{<eof>}}
    Kappasuttavaṇṇanā niṭṭhitā.
{{</eof>}}