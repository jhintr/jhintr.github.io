---
title: "黄金经注"
subtitle: ""
language: "pi"
date: 2023-03-17T08:39:15+08:00
lastmod: 2025-11-03
draft: false
brewing: false
weight: 509
js:
    - /js/pj2snp.js
---

{{<subtitle>}}Hemakasuttavaṇṇanā{{</subtitle>}}

#### 1091

Ye me pubbe ti Hemakasuttaṃ. Tattha **ye me pubbe viyākaṃsū** ti ye Bāvariādayo pubbe mayhaṃ sakaṃ laddhiṃ viyākaṃsu. **Huraṃ Gotamasāsanā** ti Gotamasāsanā pubbataraṃ. **Sabbaṃ taṃ takkavaḍḍhanan** ti sabbaṃ taṃ kāmavitakkādivaḍḍhanaṃ.

#### 1092

**Taṇhānigghātanan** ti taṇhāvināsanaṃ.

#### 1093

Ath’assa Bhagavā taṃ dhammaṃ ācikkhanto “idhā” ti gāthādvayam āha.

#### 1094

Tattha **etad aññāya ye satā** ti etaṃ nibbānapadam accutaṃ “sabbe saṅkhārā aniccā” ti ādinā nayena vipassantā anupubbena jānitvā ye kāyānupassanāsati ādīhi satā. **Diṭṭhadhammābhinibbutā** ti viditadhammattā, diṭṭhadhammattā, rāgādinibbānena ca abhinibbutā. Sesaṃ sabbattha pākaṭam eva.

Evaṃ Bhagavā imam pi suttaṃ arahattanikūṭen’eva desesi. Desanāpariyosāne ca pubbasadiso eva dhammābhisamayo ahosī ti.

{{<eof>}}
    Hemakasuttavaṇṇanā niṭṭhitā.
{{</eof>}}