---
title: "Āṭānāṭiyasuttavaṇṇanā"
subtitle: ""
language: "pi"
date: 2022-07-27T15:01:38+08:00
lastmod: 2022-07-27T15:01:38+08:00
draft: false
brewing: false
weight: 309
---

## Paṭhamabhāṇavāravaṇṇanā

#### 275

**Evaṃ me sutan** ti āṭānāṭiyasuttaṃ. Tatrāyamapubbapadavaṇṇanā – **catuddisaṃ rakkhaṃ ṭhapetvā** ti asurasenāya nivāraṇatthaṃ sakkassa devānamindassa catūsu disāsu ārakkhaṃ ṭhapetvā. **Gumbaṃ ṭhapetvā** ti balagumbaṃ ṭhapetvā. **Ovaraṇaṃ ṭhapetvā** ti catūsu disāsu ārakkhake ṭhapetvā. Evaṃ sakkassa devānamindassa ārakkhaṃ susaṃvihitaṃ katvā āṭānāṭanagare nisinnā satta buddhe ārabbha imaṃ parittaṃ bandhitvā “ye satthu dhammaāṇaṃ amhākañca rājaāṇaṃ na suṇanti, tesaṃ idañcidañca karissāmā” ti sāvanaṃ katvā attanopi catūsu disāsu mahatiyā ca yakkhasenāyātiādīhi catūhi senāhi ārakkhaṃ saṃvidahitvā abhikkantāya rattiyā…pe… ekamantaṃ nisīdiṃsu.

**Abhikkantāya rattiyā** ti ettha abhikkantasaddo khayasundarābhirūpaabbhanumodanādīsu dissati. Tattha “abhikkantā, bhante ratti, nikkhanto paṭhamo yāmo, ciranisinno bhikkhusaṅgho uddisatu, bhante, Bhagavā bhikkhūnaṃ pātimokkhan” ti <small>(a. ni. 8.20)</small> evamādīsu khaye dissati. “Ayaṃ imesaṃ catunnaṃ puggalānaṃ abhikkantataro paṇītataro cā” ti <small>(a. ni. 4.100)</small> evamādīsu sundare.

> “Ko me vandati pādāni, iddhiyā yasasā jalaṃ;  
> Abhikkantena vaṇṇena, sabbā obhāsayaṃ disā” ti. <small>(vi. va. 857)</small>

Evamādīsu abhirūpe. “Abhikkantaṃ, bho gotamāti <small>(pārā. 15)</small> evamādīsu abbhanumodane. Idha pana khaye. Tena abhikkantāya rattiyā, parikkhīṇāya rattiyāti vuttaṃ hoti.

**Abhikkantavaṇṇā** ti idha abhikkantasaddo abhirūpe. Vaṇṇasaddo pana chavithutikulavaggakāraṇasaṇṭhānapamāṇarūpāyatanādīsu dissati. Tattha “suvaṇṇavaṇṇosi Bhagavā” ti <small>(ma. ni. 2.399)</small> evamādīsu chaviyaṃ. “Kadā saññūḷhā pana te, gahapati, ime samaṇassa Gotamassa vaṇṇā” ti <small>(ma. ni. 2.77)</small> evamādīsu thutiyaṃ. “Cattārome, bho gotama, vaṇṇā” ti <small>(dī. ni. 1.266)</small> evamādīsu kulavagge. “Atha kena nu vaṇṇena gandhathenoti vuccatī” tiādīsu <small>(saṃ. ni. 1.234)</small> kāraṇe. “Mahantaṃ hatthirājavaṇṇaṃ abhinimminitvā” ti <small>(saṃ. ni. 1.138)</small> evamādīsu saṇṭhāne. “Tayo pattassa vaṇṇā” ti <small>(pārā. 602)</small> evamādīsu pamāṇe. “Vaṇṇo gandho raso ojā” ti evamādīsu rūpāyatane. So idha chaviyaṃ daṭṭhabbo. Tena “abhikkantavaṇṇā abhirūpacchavī” ti vuttaṃ hoti.

**Kevalakappan** ti ettha kevalasaddo anavasesayebhuyyaabyāmissānatirekadaḷhatthavisaṃyogādianekattho. Tathā hissa “kevalaparipuṇṇaṃ parisuddhaṃ brahmacariyan” ti <small>(pārā. 1)</small> evamādīsu anavasesatā attho. “Kevalakappā ca aṅgamāgadhā pahūtaṃ khādanīyaṃ bhojanīyaṃ ādāya abhikkamitukāmā hontī” ti <small>(mahāva. 43)</small> evamādīsu yebhuyyatā. “Kevalassa dukkhakkhandhassa samudayo hotī” ti <small>(mahāva. 1)</small> evamādīsu abyāmissatā. “Kevalaṃ saddhāmattakaṃ nūna ayamāyasmā” ti <small>(a. ni. 6.55)</small> evamādīsu anatirekatā. “Āyasmato, bhante, anuruddhassa bāhiko nāma saddhivihāriko kevalakappaṃ saṅghabhedāya ṭhito” ti <small>(a. ni. 4.243)</small> evamādīsu daḷhatthatā. “Kevalī vusitavā uttamapurisoti vuccatī” ti <small>(a. ni. 10.12)</small> evamādīsu visaṃyogo. Idha pan’assa anavasesattho adhippeto.

Kappasaddo panāyaṃ abhisaddahanavohārakālapaññattichedanavikappalesasamantabhāvādianekattho. Tathā hissa “okappaniyametaṃ bhoto Gotamassa. Yathā taṃ arahato sammāsambuddhassā” ti <small>(ma. ni. 1.387)</small> evamādīsu abhisaddahanamattho. “Anujānāmi, bhikkhave, pañcahi samaṇakappehi phalaṃ paribhuñjitun” ti <small>(cūḷava. 250)</small> evamādīsu vohāro. “Yena sudaṃ niccakappaṃ viharāmī” ti <small>(ma. ni. 1.387)</small> evamādīsu kālo. “Iccāyasmā kappo” ti <small>(su. ni. 1098)</small> evamādīsu paññatti. “Alaṅkato kappitakesamassū” ti <small>(vi. va. 1094)</small> evamādīsu chedanaṃ. “Kappati dvaṅgulakappo” ti <small>(cūḷava. 446)</small> evamādīsu vikappo, atthi kappo nipajjitun” ti <small>(a. ni. 8.80)</small> evamādīsu leso. “Kevalakappaṃ veḷuvanaṃ obhāsetvā” ti <small>(saṃ. ni. 1.94)</small> evamādīsu samantabhāvo. Idha pana samantabhāvo attho adhippeto. Tasmā “kevalakappaṃ gijjhakūṭan” ti ettha anavasesaṃ samantato gijjhakūṭanti evamattho daṭṭhabbo.

**Obhāsetvā** ti vatthamālālaṅkārasarīrasamuṭṭhitāya ābhāya pharitvā, candimā viya sūriyo viya ca ekobhāsaṃ ekapajjotaṃ karitvāti attho. **Ekamantaṃ nisīdiṃsū** ti devatānaṃ dasabalassa santike nisinnaṭṭhānaṃ nāma na bahu, imasmiṃ pana sutte parittagāravavasena nisīdiṃsu.

#### 276

**Vessavaṇo** ti kiñcāpi cattāro mahārājāno āgatā, vessavaṇo pana dasabalassa vissāsiko kathāpavattane byatto susikkhito, tasmā vessavaṇo mahārājā Bhagavantaṃ etad avoca. **Uḷārā** ti mahesakkhānubhāvasampannā. **Pāṇātipātā veramaṇiyā** ti pāṇātipāte diṭṭhadhammikasamparāyikaṃ ādīnavaṃ dassetvā tato veramaṇiyā dhammaṃ deseti. Sesesupi eseva nayo. **Tattha santi uḷārā yakkhā nivāsino** ti tesu senāsanesu santi uḷārā yakkhā nibaddhavāsino. **Āṭānāṭiyan** ti āṭānāṭanagare baddhattā evaṃnāmaṃ. Kiṃ pana Bhagavato apaccakkhadhammo nāma atthīti, natthi. Atha kasmā vessavaṇo “uggaṇhātu, bhante, Bhagavā” tiādimāha? Okāsakaraṇatthaṃ. So hi Bhagavantaṃ imaṃ parittaṃ sāvetuṃ okāsaṃ kārento evamāha. Satthu kathite imaṃ parittaṃ garu bhavissatītipi āha. **Phāsuvihārāyā** ti gamanaṭṭhānādīsu catūsu iriyāpathesu sukhavihārāya.

#### 277

**Cakkhumantassā** ti na vipassīyeva cakkhumā, sattapi buddhā cakkhumanto, tasmā ekekassa buddhassa etāni satta satta nāmāni honti. Sabbepi buddhā cakkhumanto, sabbe sabbabhūtānukampino, sabbe nhātakilesattā nhātakā. Sabbe mārasenāpamaddino, sabbe vusitavanto, sabbe vimuttā, sabbe aṅgato rasmīnaṃ nikkhantattā aṅgīrasā. Na kevalañca buddhānaṃ etāneva satta nāmāni asaṅkhyeyyāni nāmāni saguṇena mahesinoti vuttaṃ.

Vessavaṇo pana attano pākaṭanāmavasena evamāha. **Te janā** ti idha khīṇāsavā janāti adhippetā. **Apisuṇāthā** ti desanāsīsamattametaṃ, amusā apisuṇā apharusā mantabhāṇinoti attho. **Mahattā** ti mahantabhāvaṃ pattā. “Mahantā” tipi pāṭho, mahantāti attho. **Vītasāradā** ti nissāradā vigatalomahaṃsā.

**Hitan** ti mettāpharaṇena hitaṃ. **Yaṃ namassantī** ti ettha yanti nipātamattaṃ. **Mahattan** ti mahantaṃ. Ayameva vā pāṭho, idaṃ vuttaṃ hoti “ye cāpi loke kilesanibbānena nibbutā yathābhūtaṃ vipassisuṃ, vijjādiguṇasampannañca hitaṃ devamanussānaṃ gotamaṃ namassanti, te janā apisuṇā, tesampi namatthū” ti. Aṭṭhakathāyaṃ pana te janā apisuṇāti te buddhā apisuṇāti evaṃ paṭhamagāthāya buddhānaṃ yeva vaṇṇo kathito, tasmā paṭhamagāthā sattannaṃ buddhānaṃ vasena vuttā. Dutiyagāthāya “gotaman” ti desanāmukhamattametaṃ. Ayampi hi sattannaṃ yeva vasena vuttā ti veditabbā. Ayañhettha attho – loke paṇḍitā devamanussā yaṃ namassanti gotamaṃ, tassa ca tato purimānañca buddhānaṃ namatthūti.

#### 278

**Yato uggacchatī** ti yato ṭhānato udeti. **Ādicco** ti aditiyā putto, vevacanamattaṃ vā etaṃ sūriyasaddassa. Mahantaṃ maṇḍalaṃ assāti **maṇḍalīmahā. Yassa cuggacchamānassā** ti yamhi uggacchamāne. **Saṃvarīpi nirujjhatī** ti ratti antaradhāyati. **Yassa cuggate** ti yasmiṃ uggate.

**Rahado** ti udakarahado. **Tatthā** ti yato uggacchati sūriyo, tasmiṃ ṭhāne. **Samuddo** ti yo so rahadoti vutto, so na añño, atha kho samuddo. **Saritodako** ti visaṭodako, saritā nānappakārā nadiyo assa udake paviṭṭhāti vā **saritodako. Evaṃ taṃ tattha jānantī** ti taṃ rahadaṃ tattha evaṃ jānanti. Kinti jānanti? Samuddo saritodakoti evaṃ jānanti.

**Ito** ti sineruto vā tesaṃ nisinnaṭṭhānato vā. **Jano** ti ayaṃ mahājano. **Ekanāmā** ti indanāmena ekanāmā. Sabbesaṃ kira tesaṃ sakkassa devarañño nāmameva nāmamakaṃsu. **Asīti dasa eko cā** ti ekanavutijanā. **Indanāmā** ti indoti evaṃnāmā. **Buddhaṃ ādiccabandhunan** ti kilesaniddāpagamanenāpi buddhaṃ. Ādiccena samānagottatāyapi ādiccabandhunaṃ. **Kusalena samekkhasī** ti anavajjena nipuṇena vā sabbaññutaññāṇena mahājanaṃ olokesi. **Amanussāpi taṃ vandantī** ti amanussāpi taṃ “sabbaññutaññāṇena mahājanaṃ olokesī” ti vatvā vandanti. **Sutaṃ netaṃ abhiṇhaso** ti etaṃ amhehi abhikkhaṇaṃ sutaṃ. **Jinaṃ vandatha gotamaṃ, jinaṃ vandāma gotaman** ti amhehi puṭṭhā jinaṃ vandāma gotamanti vadanti.

#### 279

**Yena petā pavuccantī** ti petā nāma kālaṅkatā, te yena disābhāgena nīhariyantūti vuccanti. **Pisuṇā piṭṭhimaṃsikā** ti pisuṇāvācā c’eva piṭṭhimaṃsaṃ khādantā viya parammukhā garahakā ca. Ete ca yena nīhariyantūti vuccanti, sabbe pi hete dakkhiṇadvārena nīharitvā dakkhiṇato nagarassa ḍayhantu vā chijjantu vā haññantu vāti evaṃ vuccanti. **Ito sā dakkhiṇā disā** ti yena disābhāgena te petā ca pisuṇādikā ca nīhariyantūti vuccanti, ito sā dakkhiṇā disā. **Ito** ti sineruto vā tesaṃ nisinnaṭṭhānato vā. **Kumbhaṇḍānan** ti te kira devā mahodarā honti, rahassaṅgampi ca nesaṃ kumbho viya mahantaṃ hoti. Tasmā kumbhaṇḍāti vuccanti.

#### 280

**Yattha coggacchati sūriyo** ti yasmiṃ disābhāge sūriyo atthaṃ gacchati.

#### 281

**Yenā** ti yena disābhāgena. **Mahānerū** ti mahāsineru pabbatarājā. **Sudassano** ti sovaṇṇamayattā sundaradassano. Sinerussa hi pācīnapassaṃ rajatamayaṃ, dakkhiṇapassaṃ maṇimayaṃ, pacchimapassaṃ phalikamayaṃ, uttarapassaṃ sovaṇṇamayaṃ, taṃ manuññadassanaṃ hoti. Tasmā yena disābhāgena sineru sudassanoti ayametthattho. **Manussā tattha jāyantī** ti tattha uttarakurumhi manussā jāyanti. **Amamā** ti vatthābharaṇapānabhojanādīsupi mamattavirahitā. **Apariggahā** ti itthipariggahena apariggahā. Tesaṃ kira “ayaṃ mayhaṃ bhariyā” ti mamattaṃ na hoti, mātaraṃ vā bhaginiṃ vā disvā chandarāgo nuppajjati.

**Napi nīyanti naṅgalā** ti naṅgalānipi tattha “kasikammaṃ karissāmā” ti na khettaṃ nīyanti. **Akaṭṭhapākiman** ti akaṭṭhe bhūmibhāge araññe sayam eva jātaṃ. **Taṇḍulapphalan** ti taṇḍulāva tassa phalaṃ hoti.

**Tuṇḍikīre pacitvānā** ti ukkhaliyaṃ ākiritvā niddhumaṅgārena agginā pacitvā. Tattha kira jotikapāsāṇā nāma honti. Atha kho te tayo pāsāṇe ṭhapetvā taṃ ukkhaliṃ āropenti. Pāsāṇehi tejo samuṭṭhahitvā taṃ pacati. **Tato bhuñjanti bhojanan** ti tato ukkhalito bhojanameva bhuñjanti, añño sūpo vā byañjanaṃ vā na hoti, bhuñjantānaṃ cittānukūloyevassa raso hoti. Te taṃ ṭhānaṃ sampattānaṃ dentiyeva, macchariyacittaṃ nāma na hoti. Buddhapaccekabuddhādayopi mahiddhikā tattha gantvā piṇḍapātaṃ gaṇhanti.

**Gāviṃ ekakhuraṃ katvā** ti gāviṃ gahetvā ekakhuraṃ vāhanameva katvā. Taṃ abhiruyha vessavaṇassa paricārakā yakkhā. **Anuyanti disodisan** ti tāya tāya disāya caranti. **Pasuṃ ekakhuraṃ katvā** ti ṭhapetvā gāviṃ avasesacatuppadajātikaṃ pasuṃ ekakhuraṃ vāhanameva katvā disodisaṃ anuyanti.

**Itthiṃ vā vāhanaṃ katvā** ti yebhuyyena gabbhiniṃ mātugāmaṃ vāhanaṃ karitvā. Tassā piṭṭhiyā nisīditvā caranti. Tassā kira piṭṭhi onamituṃ sahati. Itarā pana itthiyo yāne yojenti. **Purisaṃ vāhanaṃ katvā** ti purise gahetvā yāne yojenti. Gaṇhantā ca sammādiṭṭhike gahetuṃ na sakkonti. Yebhuyyena paccantimamilakkhuvāsike gaṇhanti. Aññataro kirettha jānapado ekassa therassa samīpe nisīditvā niddāyati, thero “upāsaka ativiya niddāyasī” ti pucchi. “Ajja, bhante, sabbarattiṃ vessavaṇadāsehi kilamitomhī” ti āha.

**Kumāriṃ vāhanaṃ katvā** ti kumāriyo gahetvā ekakhuraṃ vāhanaṃ katvā rathe yojenti. **Kumāravāhanepi** eseva nayo. **Pacārā tassa rājino** ti tassa rañño paricārikā. **Hatthiyānaṃ assayānan** ti na kevalaṃ goyānādīniyeva, hatthiassayānādīnipi abhiruhitvā vicaranti. **Dibbaṃ yānan** ti aññampi nesaṃ bahuvidhaṃ dibbayānaṃ upaṭṭhitameva hoti, etāni tāva nesaṃ upakappanayānāni. Te pana pāsāde varasayanamhi nipannāpi pīṭhasivikādīsu ca nisinnāpi vicaranti. Tena vuttaṃ “pāsādā sivikā cevā” ti. **Mahārājassa yasassino** ti evaṃ ānubhāvasampannassa yasassino mahārājassa etāni yānāni nibbattanti.

**Tassa ca nagarā ahu antalikkhe sumāpitā** ti tassa rañño ākāse suṭṭhu māpitā ete āṭānāṭādikā nagarā ahesuṃ, nagarāni bhaviṃsūti attho. Ekañhissa nagaraṃ āṭānāṭā nāma āsi, ekaṃ kusināṭā nāma, ekaṃ parakusināṭā nāma, ekaṃ nāṭasūriyā nāma, ekaṃ parakusiṭanāṭā nāma.

**Uttarena kasivanto** ti tasmiṃ ṭhatvā ujuṃ uttaradisāya kasivanto nāma aññaṃ nagaraṃ. **Janoghamaparena cā** ti etassa aparabhāge janoghaṃ nāma aññaṃ nagaraṃ. **Navanavatiyo** ti aññampi navanavatiyo nāma ekaṃ nagaraṃ. Aparaṃ ambaraambaravatiyo nāma. **Āḷakamandā** ti aparampi āḷakamandā nāma rājadhānī.

**Tasmā kuvero mahārājā** ti ayaṃ kira anuppanne buddhe kuvero nāma brāhmaṇo hutvā ucchuvappaṃ kāretvā satta yantāni yojesi. Ekissāya yantasālāya uṭṭhitaṃ āyaṃ āgatāgatassa mahājanassa datvā puññaṃ akāsi. Avasesasālāhi tattheva bahutaro āyo uṭṭhāsi, so tena pasīditvā avasesasālāsupi uppajjanakaṃ gahetvā vīsati vassasahassāni dānaṃ adāsi. So kālaṃ katvā cātumahārājikesu kuvero nāma devaputto jāto. Aparabhāge visāṇāya rājadhāniyā rajjaṃ kāresi. Tato paṭṭhāya vessavaṇoti vuccati.

**Paccesanto pakāsentī** ti paṭiesanto visuṃ visuṃ atthe upaparikkhamānā anusāsamānā aññe dvādasa yakkharaṭṭhikā pakāsenti. Te kira yakkharaṭṭhikā sāsanaṃ gahetvā dvādasannaṃ yakkhadovārikānaṃ nivedenti. Yakkhadovārikā taṃ sāsanaṃ mahārājassa nivedenti. Idāni tesaṃ yakkharaṭṭhikānaṃ nāmaṃ dassento **tatolā** tiādimāha. Tesu kira eko tatolā nāma, eko tattalā nāma, eko tatotalā nāma, eko ojasi nāma, eko tejasi nāma, eko tatojasī nāma. **Sūro rājā** ti eko sūro nāma, eko rājā nāma, eko sūrorājā nāma, **ariṭṭho nemī** ti eko ariṭṭho nāma, eko nemi nāma, eko ariṭṭhanemi nāma.

**Rahadopi tattha dharaṇī nāmā** ti tattha paneko nāmena dharaṇī nāma udakarahado atthi, paṇṇāsayojanā mahāpokkharaṇī atthīti vuttaṃ hoti. **Yato meghā pavassantī** ti yato pokkharaṇito udakaṃ gahetvā meghā pavassanti. **Vassā yato patāyantī** ti yato vuṭṭhiyo avattharamānā nigacchanti. Meghesu kira uṭṭhitesu tato pokkharaṇito purāṇaudakaṃ bhassati. Upari megho uṭṭhahitvā taṃ pokkharaṇiṃ navodakena pūreti. Purāṇodakaṃ heṭṭhimaṃ hutvā nikkhamati. Paripuṇṇāya pokkharaṇiyā valāhakā vigacchanti. **Sabhāpī** ti sabhā. Tassā kira pokkharaṇiyā tīre sālavatiyā nāma latāya parikkhitto dvādasayojaniko ratanamaṇḍapo atthi, taṃ sandhāyetaṃ vuttaṃ.

**Payirupāsantī** ti nisīdanti. **Tattha niccaphalā rukkhā** ti tasmiṃ ṭhāne taṃ maṇḍapaṃ parivāretvā sadā phalitā ambajambuādayo rukkhā niccapupphitā ca campakamālādayoti dasseti. **Nānādijagaṇāyutā** ti vividhapakkhisaṅghasamākulā. **Mayūrakoñcābhirudā** ti mayūrehi koñcasakuṇehi ca abhirudā upagītā.

**Jīvañjīvakasaddetthā** ti “jīva jīvā” ti evaṃ viravantānaṃ jīvañjīvakasakuṇānampi ettha saddo atthi. **Oṭṭhavacittakā** ti “uṭṭhehi, citta, uṭṭhehi cittā” ti evaṃ vassamānā uṭṭhavacittakasakuṇāpi tattha vicaranti. **Kukkuṭakā** ti vanakukkuṭakā. **Kuḷīrakā** ti suvaṇṇakakkaṭakā. **Vane** ti padumavane. **Pokkharasātakā** ti pokkharasātakā nāma sakuṇā.

**Sukasāḷikasaddetthā** ti sukānañca sāḷikānañca saddo ettha. **Daṇḍamāṇavakāni cā** ti manussamukhasakuṇā. Te kira dvīhi hatthehi suvaṇṇadaṇḍaṃ gahetvā ekaṃ pokkharapattaṃ akkamitvā anantare pokkharapatte suvaṇṇadaṇḍaṃ nikkhipantā vicaranti. **Sobhati sabbakālaṃ sā** ti sā pokkharaṇī sabbakālaṃ sobhati. **Kuveranaḷinī** ti kuverassa naḷinī padumasarabhūtā, sā dharaṇī nāma pokkharaṇī sadā nirantaraṃ sobhati.

#### 282

**Yassa kassacī** ti idaṃ vessavaṇo āṭānāṭiyaṃ rakkhaṃ niṭṭhapetvā tassā parikammaṃ dassento āha. Tattha **suggahitā** ti atthañca byañjanañca parisodhetvā suṭṭhu uggahitā. **Samattā pariyāputā** ti padabyañjanāni ahāpetvā paripuṇṇaṃ uggahitā. Atthampi pāḷimpi visaṃvādetvā sabbaso vā pana appaguṇaṃ katvā bhaṇantassa hi parittaṃ tejavantaṃ na hoti, sabbaso paguṇaṃ katvā bhaṇantasseva tejavantaṃ hoti. Lābhahetu uggahetvā bhaṇantassāpi atthaṃ na sādheti, nissaraṇapakkhe ṭhatvā mettaṃ purecārikaṃ katvā bhaṇantasseva atthāya hotīti dasseti. **Yakkhapacāro** ti yakkhaparicārako.

**Vatthuṃ vā** ti gharavatthuṃ vā. **Vāsaṃ vā** ti tattha nibaddhavāsaṃ vā. **Samitin** ti samāgamaṃ. **Anāvayhan** ti na āvāhayuttaṃ. **Avivayhan** ti na vivāhayuttaṃ. Tena saha āvāhavivāhaṃ na kareyyunti attho. **Attāhipi paripuṇṇāhī** ti “kaḷārakkhi kaḷāradantā” ti evaṃ etesaṃ attabhāvaṃ upanetvā vuttāhi paripuṇṇabyañjanāhi paribhāsāhi paribhāseyyuṃ yakkhaakkosehi nāma akkoseyyunti attho. **Rittampissa pattan** ti bhikkhūnaṃ pattasadisameva lohapattaṃ hoti. Taṃ sīse nikkujjitaṃ yāva galavāṭakā bhassati. Atha naṃ majjhe ayokhīlena ākoṭenti.

**Caṇḍā** ti kodhanā. **Ruddhā** ti viruddhā. **Rabhasā** ti karaṇuttariyā. **Neva mahārājānaṃ ādiyantī** ti vacanaṃ na gaṇhanti, āṇaṃ na karonti. **Mahārājānaṃ purisakānan** ti aṭṭhavīsatiyakkhasenāpatīnaṃ. **Purisakānan** ti yakkhasenāpatīnaṃ ye manassā tesaṃ. **Avaruddhā nāmā** ti paccāmittā verino. **Ujjhāpetabban** ti parittaṃ vatvā amanusse paṭikkamāpetuṃ asakkontena etesaṃ yakkhānaṃ ujjhāpetabbaṃ, ete jānāpetabbāti attho.

## Parittaparikammakathā

Idha pana ṭhatvā parittassa parikammaṃ kathetabbaṃ. Paṭhamameva hi āṭānāṭiyasuttaṃ na bhaṇitabbaṃ, mettasuttaṃ dhajaggasuttaṃ ratanasuttanti imāni sattāhaṃ bhaṇitabbāni. Sace muñcati, sundaraṃ. No ce muñcati, āṭānāṭiyasuttaṃ bhaṇitabbaṃ, taṃ bhaṇantena bhikkhunā piṭṭhaṃ vā maṃsaṃ vā na khāditabbaṃ, susāne na vasitabbaṃ. Kasmā? Amanussā okāsaṃ labhanti. Parittakaraṇaṭṭhānaṃ haritupalittaṃ kāretvā tattha parisuddhaṃ āsanaṃ paññapetvā nisīditabbaṃ.

Parittakārako bhikkhu vihārato gharaṃ nentehi phalakāvudhehi parivāretvā netabbo. Abbhokāse nisīditvā na vattabbaṃ, dvāravātapānāni pidahitvā nisinnena āvudhahatthehi saṃparivāritena mettacittaṃ purecārikaṃ katvā vattabbaṃ. Paṭhamaṃ sikkhāpadāni gāhāpetvā sīle patiṭṭhitassa parittaṃ kātabbaṃ. Evam pi mocetuṃ asakkontena vihāraṃ ānetvā cetiyaṅgaṇe nipajjāpetvā āsanapūjaṃ kāretvā dīpe jālāpetvā cetiyaṅgaṇaṃ sammajjitvā maṅgalakathā vattabbā. Sabbasannipāto ghosetabbo. Vihārassa upavane jeṭṭhakarukkho nāma hoti, tattha bhikkhusaṅgho tumhākaṃ āgamanaṃ paṭimānetīti pahiṇitabbaṃ. Sabbasannipātaṭṭhāne anāgantuṃ nāma na labbhati. Tato amanussagahitako “tvaṃ ko nāmā” ti pucchitabbo. Nāme kathite nāmeneva ālapitabbo. Itthannāma tuyhaṃ mālāgandhādīsu patti āsanapūjāya patti piṇḍapāte patti, bhikkhusaṅghena tuyhaṃ paṇṇākāratthāya mahāmaṅgalakathā vuttā, bhikkhusaṅghe gāravena etaṃ muñcāhīti mocetabbo. Sace na muñcati, devatānaṃ ārocetabbaṃ “tumhe jānātha, ayaṃ amanusso amhākaṃ vacanaṃ na karoti, mayaṃ buddhaāṇaṃ karissāmā” ti parittaṃ kātabbaṃ. Etaṃ tāva gihīnaṃ parikammaṃ. Sace pana bhikkhu amanussena gahito hoti, āsanāni dhovitvā sabbasannipātaṃ ghosāpetvā gandhamālādīsu pattiṃ datvā parittaṃ bhaṇitabbaṃ. Idaṃ bhikkhūnaṃ parikammaṃ.

**Vikkanditabban** ti sabbasannipātaṃ ghosāpetvā aṭṭhavīsati yakkhasenāpatayo kanditabbā. **Viravitabban** ti “ayaṃ yakkho gaṇhātī” ti ādīni bhaṇantena tehi saddhiṃ kathetabbaṃ. Tattha **gaṇhātī** ti sarīre adhimuccati. **Āvisatī** ti tass’eva vevacanaṃ. Atha vā laggati na apetīti vuttaṃ hoti. **Heṭhetī** ti uppannaṃ rogaṃ vaḍḍhento bādhati. **Viheṭhetī** ti tass’eva vevacanaṃ. **Hiṃsatī** ti appamaṃsalohitaṃ karonto dukkhāpeti. **Vihiṃsatī** ti tass’eva vevacanaṃ. **Na muñcatī** ti appamādagāho hutvā muñcituṃ na icchati, evaṃ etesaṃ viravitabbaṃ.

#### 283

Idāni yesaṃ evaṃ viravitabbaṃ, te dassetuṃ **katamesaṃ yakkhānan** tiādimāha. Tattha **indo somo** ti ādīni tesaṃ nāmāni. Tesu **vessāmitto** ti vessāmittapabbatavāsī eko yakkho. **Yugandharopi** yugandharapabbatavāsīyeva. **Hiri netti ca mandiyo** ti hiri ca netti ca mandiyo ca. **Maṇi māṇi varo dīgho** ti maṇi ca māṇi ca varo ca dīgho ca. **Atho serīsako sahā** ti tehi saha añño serīsako nāma. “Imesaṃ yakkhānaṃ…pe… ujjhāpetabban” ti ayaṃ yakkho imaṃ heṭheti viheṭheti na muñcatīti evaṃ etesaṃ yakkhasenāpatīnaṃ ārocetabbaṃ. Tato te bhikkhusaṅgho attano dhammaāṇaṃ karoti, mayampi amhākaṃ yakkharājaāṇaṃ karomāti ussukkaṃ karissanti. Evaṃ amanussānaṃ okāso na bhavissati, buddhasāvakānaṃ phāsuvihāro ca bhavissatīti dassento “ayaṃ kho sā, mārisa, āṭānāṭiyā rakkhā” tiādimāha. Taṃ sabbaṃ, tato parañca uttānatthamevāti.

{{<eof>}}
    Iti sumaṅgalavilāsiniyā dīghanikāyaṭṭhakathāyaṃ<br>
    Āṭānāṭiyasuttavaṇṇanā niṭṭhitā.
{{</eof>}}