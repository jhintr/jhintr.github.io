---
title: "Mahālisuttavaṇṇanā"
subtitle: ""
language: "pi"
date: 2022-07-27T14:27:41+08:00
lastmod: 2022-07-27T14:27:41+08:00
draft: false
brewing: false
weight: 106
---

## Brāhmaṇadūtavatthuvaṇṇanā

#### 359

**Evaṃ me sutaṃ – ekaṃ samayaṃ Bhagavā vesāliyan** ti mahālisuttaṃ. Tatrāyaṃ apubbapadavaṇṇanā. **Vesāliyan** ti punappunaṃ visālabhāvūpagamanato vesālīti laddhanāmake nagare. **Mahāvane** ti bahinagare himavantena saddhiṃ ekābaddhaṃ hutvā ṭhitaṃ sayaṃ jātavanaṃ atthi, yaṃ mahantabhāveneva mahāvananti vuccati, tasmiṃ mahāvane. **Kūṭāgārasālāyan** ti tasmiṃ vanasaṇḍe saṅghārāmaṃ patiṭṭhapesuṃ. Tattha kaṇṇikaṃ yojetvā thambhānaṃ upari kūṭāgārasālāsaṅkhepena devavimānasadisaṃ pāsādaṃ akaṃsu, taṃ upādāya sakalopi saṅghārāmo “kūṭāgārasālā” ti paññāyittha. Bhagavā taṃ vesāliṃ upanissāya tasmiṃ saṅghārāme viharati. Tena vuttaṃ – “vesāliyaṃ viharati mahāvane kūṭāgārasālāyan” ti. **Kosalakā** ti kosalaraṭṭhavāsino. **Māgadhakā** ti magadharaṭṭhavāsino. **Karaṇīyenā** ti avassaṃ kattabbakammena. Yañ hi akātumpi vaṭṭati, taṃ kiccanti vuccati, yaṃ avassaṃ kātabbameva, taṃ karaṇīyaṃ nāma.

#### 360

**Paṭisallīno Bhagavā** ti nānārammaṇacārato paṭikkamma sallīno nilīno, ekībhāvaṃ upagamma ekattārammaṇe jhānaratiṃ anubhavatīti attho. **Tatthevā** ti tasmiññeva vihāre. **Ekamantan** ti tasmā ṭhānā apakkamma tāsu tāsu rukkhacchāyāsu nisīdiṃsu.

## Oṭṭhaddhalicchavīvatthuvaṇṇanā

#### 361

**Oṭṭhaddho** ti addhoṭṭhatāya evaṃladdhanāmo. **Mahatiyā licchavīparisāyā** ti purebhattaṃ buddhappamukhassa bhikkhusaṅghassa dānaṃ datvā Bhagavato santike uposathaṅgāni adhiṭṭhahitvā gandhamālādīni gāhāpetvā ugghosanāya mahatiṃ licchavirājaparisaṃ sannipātāpetvā tāya nīlapītādivaṇṇavatthābharaṇavilepanapaṭimaṇḍitāya tāvatiṃsaparisasappaṭibhāgāya mahatiyā licchaviparisāya saddhiṃ upasaṅkami. **Akālo kho mahālī** ti tassa oṭṭhaddhassa mahālīti mūlanāmaṃ, tena mūlanāmamattena naṃ thero mahālīti ālapati. **Ekamantaṃ nisīdī** ti patirūpāsu rukkhacchāyāsu tāya licchaviparisāya saddhiṃ ratanattayassa vaṇṇaṃ kathayanto nisīdi.

#### 362

**Sīho samaṇuddeso** ti āyasmato nāgitassa bhāgineyyo sattavassakāle pabbajitvā sāsane yuttapayutto “sīho” ti evaṃnāmako sāmaṇero, so kira taṃ mahāparisaṃ disvā – “ayaṃ parisā mahatī, sakalaṃ vihāraṃ pūretvā nisinnā, addhā Bhagavā ajja imissā parisāya mahantena ussāhena dhammaṃ desessati, yaṃ nūnāhaṃ upajjhāyassācikkhitvā Bhagavato mahāparisāya sannipatitabhāvaṃ ārocāpeyyan” ti cintetvā yenāyasmā nāgito ten’upasaṅkami. **Bhante kassapā** ti theraṃ gottena ālapati. **Esā janatā** ti eso janasamūho.

**Tvaññeva Bhagavato ārocehī** ti sīho kira Bhagavato vissāsiko, ayañhi thero thūlasarīro, tenassa sarīragarutāya uṭṭhānanisajjādīsu ālasiyabhāvo īsakaṃ appahīno viya hoti. Athāyaṃ sāmaṇero Bhagavato kālena kālaṃ vattaṃ karoti. Tena naṃ thero “tvampi dasabalassa vissāsiko” ti vatvā gaccha tvaññevārocehīti āha. **Vihārapacchāyāyan** ti vihārachāyāyaṃ, kūṭāgāramahāgehacchāyāya pharitokāseti attho. Sā kira kūṭāgārasālā dakkhiṇuttarato dīghā pācīnamukhā, tenassā purato mahatī chāyā patthaṭā hoti, sīho tattha Bhagavato āsanaṃ paññapesi.

#### 363

Atha kho Bhagavā dvārantarehi c’eva vātapānantarehi ca nikkhamitvā vidhāvantāhi vippharantīhi chabbaṇṇāhi buddharasmīhi saṃsūcitanikkhamano valāhakantarato puṇṇacando viya kūṭāgārasālato nikkhamitvā paññattavarabuddhāsane nisīdi. Tena vuttaṃ – “atha kho Bhagavā vihārā nikkhamma vihārapacchāyāya paññatte āsane nisīdī” ti.

#### 364-365

**Purimāni**, **bhante, divasāni purimatarānī** ti ettha hiyyo divasaṃ purimaṃ nāma, tato paraṃ purimataraṃ. Tato paṭṭhāya pana sabbāni purimāni c’eva purimatarāni ca honti. **Yadagge** ti mūladivasato paṭṭhāya yaṃ divasaṃ aggaṃ parakoṭiṃ katvā viharāmīti attho, yāva vihāsinti vuttaṃ hoti. Idāni tassa parimāṇaṃ dassento “naciraṃ tīṇi vassānī” ti āha. Atha vā **yadagge** ti yaṃ divasaṃ aggaṃ katvā naciraṃ tīṇi vassāni viharāmītipi attho. Yaṃ divasaṃ ādiṃ katvā naciraṃ vihāsiṃ tīṇiyeva vassānīti vuttaṃ hoti. Ayaṃ kira Bhagavato pattacīvaraṃ gaṇhanto tīṇi saṃvaccharāni Bhagavantaṃ upaṭṭhāsi, taṃ sandhāya evaṃ vadati. **Piyarūpānī** ti piyajātikāni sātajātikāni. **Kāmūpasaṃhitānī** ti kāmassādayuttāni. **Rajanīyānī** ti rāgajanakāni. **No ca kho dibbāni saddānī** ti kasmā sunakkhatto tāni na suṇāti? So kira Bhagavantaṃ upasaṅkamitvā dibbacakkhuparikammaṃ yāci, tassa Bhagavā ācikkhi, so yathānusiṭṭhaṃ paṭipanno dibbacakkhuṃ uppādetvā devatānaṃ rūpāni disvā cintesi “imasmiṃ sarīrasaṇṭhāne saddena madhurena bhavitabbaṃ, kathaṃ nu kho naṃ suṇeyyan” ti Bhagavantaṃ upasaṅkamitvā dibbasotaparikammaṃ pucchi. Ayañca atīte ekaṃ sīlavantaṃ bhikkhuṃ kaṇṇasakkhaliyaṃ paharitvā badhiramakāsi. Tasmā parikammaṃ karontopi abhabbo dibbasotādhigamāya. Tenassa na Bhagavā parikammaṃ kathesi. So ettāvatā Bhagavati āghātaṃ bandhitvā cintesi – “addhā samaṇassa Gotamassa evaṃ hoti – ‘ahampi khattiyo ayam pi khattiyo, sacassa ñāṇaṃ vaḍḍhissati, ayam pi sabbaññū bhavissatī’ ti usūyāya mayhaṃ na kathesī” ti. So anukkamena gihibhāvaṃ patvā tamatthaṃ mahālilicchavino kathento evam āha.

#### 366-371

**Ekaṃsabhāvito** ti ekaṃsāya ekakoṭṭhāsāya bhāvito, dibbānaṃ vā rūpānaṃ dassanatthāya dibbānaṃ vā saddānaṃ savanatthāya bhāvitoti attho. **Tiriyan** ti anudisāya. **Ubhayaṃsabhāvito** ti ubhayaṃsāya ubhayakoṭṭhāsāya bhāvitoti attho. **Ayaṃ kho mahāli hetū** ti ayaṃ dibbānaṃ yeva rūpānaṃ dassanāya ekaṃsabhāvito samādhi hetu. Imamatthaṃ sutvā so licchavī cintesi – “idaṃ dibbasotena saddasuṇanaṃ imasmiṃ sāsane uttamatthabhūtaṃ maññe imassa nūna atthāya ete bhikkhū paññāsam pi saṭṭhipi vassāni apaṇṇakaṃ brahmacariyaṃ caranti, yaṃ nūnāhaṃ dasabalaṃ etam atthaṃ puccheyyan” ti.

#### 372

Tato tamatthaṃ pucchanto “etāsaṃ nūna, bhante” ti ādim āha. **Samādhibhāvanānan** ti ettha samādhiyeva samādhibhāvanā, ubhayaṃsabhāvitānaṃ samādhīnanti attho. Atha yasmā sāsanato bāhirā etā samādhibhāvanā, na ajjhattikā. Tasmā tā paṭikkhipitvā yadatthaṃ bhikkhū brahmacariyaṃ caranti, taṃ dassento Bhagavā “na kho mahālī” ti ādim āha.

## Catuariyaphalavaṇṇanā

#### 373

**Tiṇṇaṃ saṃyojanānan** ti sakkāyadiṭṭhiādīnaṃ tiṇṇaṃ bandhanānaṃ. Tāni hi vaṭṭadukkhamaye rathe satte saṃyojenti, tasmā saṃyojanānīti vuccanti. **Sotāpanno hotī** ti maggasotaṃ āpanno hoti. **Avinipātadhammo** ti catūsu apāyesu apatanadhammo. **Niyato** ti dhammaniyāmena niyato. **Sambodhiparāyaṇo** ti uparimaggattayasaṅkhātā sambodhi paraṃ ayanaṃ assa, anena vā pattabbāti sambodhiparāyaṇo.

**Tanuttā** ti pariyuṭṭhānamandatāya ca kadāci karahaci uppattiyā ca tanubhāvā. **Orambhāgiyānan** ti heṭṭhābhāgiyānaṃ, ye hi baddho upari suddhāvāsabhūmiyaṃ nibbattituṃ na sakkoti. **Opapātiko** ti sesayonipaṭikkhepavacanametaṃ. **Tattha parinibbāyī** ti tasmiṃ uparibhaveyeva parinibbānadhammo. **Anāvattidhammo** ti tato brahmalokā puna paṭisandhivasena anāvattanadhammo. **Cetovimuttin** ti cittavisuddhiṃ, sabbakilesabandhanavimuttassa arahattaphalacittassetaṃ adhivacanaṃ. **Paññāvimuttin** ti etthāpi sabbakilesabandhanavimuttā arahattaphalapaññāva paññāvimuttīti veditabbā. **Diṭṭheva dhamme** ti imasmiṃyeva attabhāve. **Sayan** ti sāmaṃ. **Abhiññā** ti abhijānitvā. **Sacchikatvā** ti paccakkhaṃ katvā. Atha vā **abhiññā sacchikatvā** ti abhiññāya abhivisiṭṭhena ñāṇena sacchikaritvātipi attho. **Upasampajjā** ti patvā paṭilabhitvā. Idaṃ sutvā licchavirājā cintesi – “ayaṃ pana dhammo na sakuṇena viya uppatitvā, nāpi godhāya viya urena gantvā sakkā paṭivijjhituṃ, addhā pana imaṃ paṭivijjhantassa pubbabhāgappaṭipadāya bhavitabbaṃ, pucchāmi tāva nan” ti.

## Ariyaaṭṭhaṅgikamaggavaṇṇanā

#### 374-375

Tato Bhagavantaṃ pucchanto “atthi pana bhante” ti ādim āha. **Aṭṭhaṅgiko** ti pañcaṅgikaṃ turiyaṃ viya aṭṭhaṅgiko gāmo viya ca aṭṭhaṅgamattoyeva hutvā aṭṭhaṅgiko, na aṅgato añño maggo nāma atthi. Ten’ev’āha – **“seyyathidaṃ, sammādiṭṭhi…pe… sammāsamādhī”** ti. Tattha sammādassanalakkhaṇā **sammādiṭṭhi**. Sammā abhiniropanalakkhaṇo **sammāsaṅkappo**. Sammā pariggahaṇalakkhaṇā **sammāvācā**. Sammā samuṭṭhāpanalakkhaṇo **sammākammanto**. Sammā vodāpanalakkhaṇo **sammāājīvo**. Sammā paggahalakkhaṇo **sammāvāyāmo**. Sammā upaṭṭhānalakkhaṇā **sammāsati**. Sammā samādhānalakkhaṇo **sammāsamādhi**. Etesu ekekassa tīṇi tīṇi kiccāni honti. Seyyathidaṃ, sammādiṭṭhi tāva aññehipi attano paccanīkakilesehi saddhiṃ micchādiṭṭhiṃ pajahati, nirodhaṃ ārammaṇaṃ karoti, sampayuttadhamme ca passati tappaṭicchādakamohavidhamanavasena asammohato. Sammāsaṅkappādayopi tatheva micchāsaṅkappādīni pajahanti, nirodhañca ārammaṇaṃ karonti, visesato pan’ettha sammāsaṅkappo sahajātadhamme abhiniropeti. Sammāvācā sammā pariggaṇhati. Sammākammanto sammā samuṭṭhāpeti. Sammāājīvo sammā vodāpeti. Sammāvāyāmo sammā paggaṇhati. Sammāsati sammā upaṭṭhāpeti. Sammāsamādhi sammā padahati.

Api c’esā sammādiṭṭhi nāma pubbabhāge nānākkhaṇā nānārammaṇā hoti, maggakkhaṇe ekakkhaṇā ekārammaṇā. Kiccato pana “dukkhe ñāṇan” ti ādīni cattāri nāmāni labhati. Sammāsaṅkappādayopi pubbabhāge nānākkhaṇā nānārammaṇā honti. Maggakkhaṇe ekakkhaṇā ekārammaṇā. Tesu sammāsaṅkappo kiccato “nekkhammasaṅkappo” ti ādīni tīṇi nāmāni labhati. Sammā vācādayo tisso viratiyopi honti, cetanādayopi honti, maggakkhaṇe pana viratiyeva. Sammāvāyāmo sammāsatīti idampi dvayaṃ kiccato sammappadhānasatipaṭṭhānavasena cattāri nāmāni labhati. Sammāsamādhi pana pubbabhāgepi maggakkhaṇepi sammāsamādhiyeva.

Iti imesu aṭṭhasu dhammesu Bhagavatā nibbānādhigamāya paṭipannassa yogino bahukārattā paṭhamaṃ sammādiṭṭhi desitā. Ayañ hi “paññāpajjoto paññāsatthan” ti <small>(dha. sa. 20)</small> ca vuttā. Tasmā etāya pubbabhāge vipassanāñāṇasaṅkhātāya sammādiṭṭhiyā avijjandhakāraṃ vidhamitvā kilesacore ghātento khemena yogāvacaro nibbānaṃ pāpuṇāti. Tena vuttaṃ – “nibbānādhigamāya paṭipannassa yogino bahukārattā paṭhamaṃ sammādiṭṭhi desitā” ti.

Sammāsaṅkappo pana tassā bahukāro, tasmā tadanantaraṃ vutto. Yathā hi heraññiko hatthena parivaṭṭetvā parivaṭṭetvā cakkhunā kahāpaṇaṃ olokento – “ayaṃ cheko, ayaṃ kūṭo” ti jānāti. Evaṃ yogāvacaropi pubbabhāge vitakkena vitakketvā vipassanāpaññāya olokayamāno – “ime dhammā kāmāvacarā, ime dhammā rūpāvacarādayo” ti pajānāti. Yathā vā pana purisena koṭiyaṃ gahetvā parivaṭṭetvā parivaṭṭetvā dinnaṃ mahārukkhaṃ tacchako vāsiyā tacchetvā kamme upaneti, evaṃ vitakkena vitakketvā vitakketvā dinne dhamme yogāvacaro paññāya – “ime kāmāvacarā, ime rūpāvacarā” ti ādinā nayena paricchinditvā kamme upaneti. Tena vuttaṃ – “sammāsaṅkappo pana tassā bahukāro, tasmā tadanantaraṃ vutto” ti. Svāyaṃ yathā sammādiṭṭhiyā evaṃ sammāvācāyapi upakārako. Yathāha – “pubbe kho, visākha, vitakketvā vicāretvā pacchā vācaṃ bhindatī” ti, <small>(ma. ni. 1.463)</small> tasmā tadanantaraṃ sammāvācā vuttā.

Yasmā pana – “idañcidañca karissāmā” ti paṭhamaṃ vācāya saṃvidahitvā loke kammante payojenti; tasmā vācā kāyakammassa upakārikāti sammāvācāya anantaraṃ sammākammanto vutto. Catubbidhaṃ pana vacīduccaritaṃ, tividhañca kāyaduccaritaṃ pahāya ubhayaṃ sucaritaṃ pūrentasseva yasmā ājīvaṭṭhamakaṃ sīlaṃ pūreti, na itarassa, tasmā tadubhayānantaraṃ sammāājīvo vutto. Evaṃ visuddhājīvena pana “parisuddho me ājīvo” ti ettāvatā ca paritosaṃ katvā suttapamattena viharituṃ na yuttaṃ, atha kho “sabbiriyāpathesu idaṃ vīriyaṃ samārabhitabban” ti dassetuṃ tadanantaraṃ sammāvāyāmo vutto. Tato “āraddhavīriyenapi kāyādīsu catūsu vatthūsu sati sūpaṭṭhitā kātabbā” ti dassanatthaṃ tadanantaraṃ sammāsati desitā. Yasmā panevaṃ sūpaṭṭhitā sati samādhissupakārānupakārānaṃ dhammānaṃ gatiyo samannesitvā pahoti ekattārammaṇe cittaṃ samādhātuṃ, tasmā sammāsatiyā anantaraṃ sammāsamādhi desitoti veditabbo. **Etesaṃ dhammānaṃ sacchikiriyāyā** ti etesaṃ sotāpattiphalādīnaṃ paccakkhakiriyatthāya.

## Dve pabbajitavatthuvaṇṇanā

#### 376-377

**Ekamidāhan** ti idaṃ kasmā āraddhaṃ? Ayaṃ kira rājā – “rūpaṃ attā” ti evaṃladdhiko, tenassa desanāya cittaṃ nādhimuccati. Atha Bhagavatā tassa laddhiyā āvikaraṇatthaṃ ekaṃ kāraṇaṃ āharituṃ idamāraddhaṃ. Tatrāyaṃ saṅkhepattho – “ahaṃ ekaṃ samayaṃ ghositārāme viharāmi, tatra vasantaṃ maṃ te dve pabbajitā evaṃ pucchiṃsu. Athāhaṃ tesaṃ buddhuppādaṃ dassetvā tantidhammaṃ nāma kathento idamavocaṃ – “āvuso, saddhāsampanno nāma kulaputto evarūpassa satthu sāsane pabbajito, evaṃ tividhaṃ sīlaṃ pūretvā paṭhamajjhānādīni patvā ṭhito ‘taṃ jīvan’tiādīni vadeyya, yuttaṃ nu kho etamassā” ti? Tato tehi “yuttan” ti vutte “ahaṃ kho pan’etaṃ, āvuso, evaṃ jānāmi, evaṃ passāmi, atha ca panāhaṃ na vadāmī” ti taṃ vādaṃ paṭikkhipitvā uttari khīṇāsavaṃ dassetvā “imassa evaṃ vattuṃ na yuttan” ti avocaṃ. Te mama vacanaṃ sutvā attamanā ahesunti. Evaṃ vutte sopi attamano ahosi. Tenāha – “idam avoca Bhagavā. Attamano oṭṭhaddho licchavī Bhagavato bhāsitaṃ abhinandī” ti.

{{<eof>}}
    Iti sumaṅgalavilāsiniyā dīghanikāyaṭṭhakathāyaṃ<br>
    Mahālisuttavaṇṇanā niṭṭhitā.
{{</eof>}}