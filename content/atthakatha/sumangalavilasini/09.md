---
title: "Poṭṭhapādasuttavaṇṇanā"
subtitle: ""
language: "pi"
date: 2022-07-27T14:35:30+08:00
lastmod: 2022-07-27T14:35:30+08:00
draft: false
brewing: false
weight: 090
---

## Poṭṭhapādaparibbājakavatthuvaṇṇanā

#### 406

**Evaṃ me suttaṃ…pe… sāvatthiyan** ti poṭṭhapādasuttaṃ. Tatrāyaṃ apubbapadavaṇṇanā. **Sāvatthiyaṃ viharati Jetavane anāthapiṇḍikassa ārāme** ti sāvatthiṃ upanissāya yo jetassa kumārassa vane anāthapiṇḍikena gahapatinā ārāmo kārito, tattha viharati. **Poṭṭhapādo paribbājako** ti nāmena poṭṭhapādo nāma channaparibbājako. So kira gihikāle brāhmaṇamahāsālo kāmesuādīnavaṃ disvā cattālīsakoṭiparimāṇaṃ bhogakkhandhaṃ pahāya pabbajitvā titthiyānaṃ gaṇācariyo jāto. Samayaṃ pavadanti etthāti **samayappavādako**, tasmiṃ kira ṭhāne caṅkītārukkhapokkharasātippabhutayo brāhmaṇā nigaṇṭhaacelakaparibbājakādayo ca pabbajitā sannipatitvā attano attano samayaṃ vadanti kathenti dīpenti, tasmā so ārāmo **samayappavādako** ti vuccati. Sveva ca tindukācīrasaṅkhātāya timbarūrukkhapantiyā parikkhittattā **tindukācīro**. Yasmā pan’ettha paṭhamaṃ ekāva sālā ahosi, pacchā mahāpuññaṃ paribbājakaṃ nissāya bahū sālā katā. Tasmā tameva ekaṃ sālaṃ upādāya laddhanāmavasena **ekasālako** ti vuccati. Mallikāya pana pasenadirañño deviyā uyyānabhūto so pupphaphalasampanno ārāmoti katvā **mallikāya ārāmo** ti saṅkhyaṃ gato. Tasmiṃ samayappavādake tindukācīre ekasālake mallikāya ārāme.

**Paṭivasatī** ti nivāsaphāsutāya vasati. Athekadivasaṃ Bhagavā paccūsasamaye sabbaññutaññāṇaṃ pattharitvā lokaṃ pariggaṇhanto ñāṇajālassa antogataṃ paribbājakaṃ disvā – “ayaṃ poṭṭhapādo mayhaṃ ñāṇajāle paññāyati, kinnu kho bhavissatī” ti upaparikkhanto addasa – “ahaṃ ajja tattha gamissāmi, atha maṃ poṭṭhapādo nirodhañca nirodhavuṭṭhānañca pucchissati, tassāhaṃ sabbabuddhānaṃ ñāṇena saṃsanditvā tadubhayaṃ kathessāmi, atha so katipāhaccayena cittaṃ hatthisāriputtaṃ gahetvā mama santikaṃ āgamissati, tesamahaṃ dhammaṃ desessāmi, desanāvasāne poṭṭhapādo maṃ saraṇaṃ gamissati, citto hatthisāriputto mama santike pabbajitvā arahattaṃ pāpuṇissatī” ti. Tato pāto va sarīrapaṭijagganaṃ katvā surattadupaṭṭaṃ nivāsetvā vijjulatāsadisaṃ kāyabandhanaṃ bandhitvā yugandharapabbataṃ parikkhipitvā ṭhitamahāmeghaṃ viya meghavaṇṇaṃ paṃsukūlaṃ ekaṃsavaragataṃ katvā paccagghaṃ selamayapattaṃ vāmaaṃsakūṭe laggetvā sāvatthiṃ piṇḍāya pavisissāmīti sīho viya himavantapādā vihārā nikkhami. Imamatthaṃ sandhāya – “atha kho Bhagavā” tiādi vuttaṃ.

#### 407

**Etadahosī** ti nagaradvārasamīpaṃ gantvā attano rucivasena sūriyaṃ oloketvā atippagabhāvameva disvā etaṃ ahosi. **Yaṃnūnāhan** ti saṃsayaparidīpano viya nipāto, buddhānañca saṃsayo nāma natthi – “idaṃ karissāma, idaṃ na karissāma, imassa dhammaṃ desessāma, imassa na desessāmā” ti evaṃ parivitakkapubbabhāgo pan’esa sabbabuddhānaṃ labbhati. Tenāha – “yaṃnūnāhan” ti, yadi panāhanti attho.

#### 408

**Unnādiniyā** ti uccaṃ nadamānāya, evaṃ nadamānāya cassā uddhaṃ gamanavasena ucco, disāsu patthaṭavasena mahā saddoti uccāsaddamahāsaddāya, tesañhi paribbājakānaṃ pāto va vuṭṭhāya kattabbaṃ nāma cetiyavattaṃ vā bodhivattaṃ vā ācariyupajjhāyavattaṃ vā yoniso manasikāro vā natthi. Tena te pāto va vuṭṭhāya bālātape nisinnā – “imassa hattho sobhano, imassa pādo” ti evaṃ aññamaññassa hatthapādādīni vā ārabbha, itthipurisadārakadārikādīnaṃ vaṇṇe vā, aññaṃ vā kāmassādabhavassādādivatthuṃ ārabbha kathaṃ samuṭṭhāpetvā anupubbena rājakathādianekavidhaṃ tiracchānakathaṃ kathenti. Tena vuttaṃ – “unnādiniyā uccāsaddamahāsaddāya anekavihitaṃ tiracchānakathaṃ kathentiyā” ti.

Tato poṭṭhapādo paribbājako te paribbājake oloketvā – “ime paribbājakā ativiya aññamaññaṃ agāravā, mayañca samaṇassa Gotamassa pātubhāvato paṭṭhāya sūriyuggamane khajjopanakūpamā jātā, lābhasakkāropi no parihīno. Sace panimaṃ ṭhānaṃ samaṇo Gotamo vā Gotamassa sāvako vā gihī upaṭṭhāko vā tassa āgaccheyya, ativiya lajjanīyaṃ bhavissati, parisadoso kho pana parisajeṭṭhakasseva upari ārohatī” ti itocito ca vilokento Bhagavantaṃ addasa. Tena vuttaṃ – “addasā kho poṭṭhapādo paribbājako…pe… tuṇhī ahesun” ti.

#### 409

Tattha **saṇṭhapesī** ti sikkhāpesi, vajjamassā paṭicchādesi. Yathā susaṇṭhitā hoti, tathā naṃ ṭhapesi. Yathā nāma parisamajjhaṃ pavisanto puriso vajjapaṭicchādanatthaṃ nivāsanaṃ saṇṭhapeti, pārupanaṃ saṇṭhapeti, rajokiṇṇaṭṭhānaṃ puñchati; evamassā vajjapaṭicchādanatthaṃ – “appasaddā bhonto” ti sikkhāpento yathā susaṇṭhitā hoti, tathā naṃ ṭhapesīti attho. **Appasaddakāmo** ti appasaddaṃ icchati, eko nisīdati, eko tiṭṭhati, na gaṇasaṅgaṇikāya yāpeti. **Upasaṅkamitabbaṃ maññeyyā** ti idhāgantabbaṃ maññeyya. Kasmā pan’esa Bhagavato upasaṅkamanaṃ paccāsīsatīti? Attano vuddhiṃ patthayamāno. Paribbājakā kira buddhesu vā buddhasāvakesu vā attano santikaṃ āgatesu – “ajja amhākaṃ santikaṃ samaṇo Gotamo āgato, Sāriputto āgato, na kho pana te yassa vā tassa vā santikaṃ gacchanti, passatha amhākaṃ uttamabhāvan” ti attano upaṭṭhākānaṃ santike attānaṃ ukkhipanti, ucce ṭhāne ṭhapenti, bhagavatopi upaṭṭhāke gaṇhituṃ vāyamanti. Te kira Bhagavato upaṭṭhāke disvā evaṃ vadanti – “tumhākaṃ satthā bhavaṃ Gotamopi gotamasāvakāpi amhākaṃ santikaṃ āgacchanti, mayaṃ aññamaññaṃ samaggā. Tumhe pana amhe akkhīhipi passituṃ na icchatha, sāmīcikammaṃ na karotha, kiṃ vo amhehi aparaddhan” ti. Athekacce manussā – “buddhāpi etesaṃ santikaṃ gacchanti kiṃ amhākan” ti tato paṭṭhāya te disvā nappamajjanti. **Tuṇhī ahesun** ti poṭṭhapādaṃ parivāretvā nissaddā nisīdiṃsu.

#### 410

**Svāgataṃ, bhante** ti suṭṭhu āgamanaṃ, bhante, bhagavato; Bhagavati hi no āgate Ānando hoti, gate sokoti dīpeti. **Cirassaṃ kho, bhante** ti kasmā āha? Kiṃ Bhagavā pubbepi tattha gatapubboti, na gatapubbo. Manussānaṃ pana – “kuhiṃ gacchantā, kuto āgatattha, kiṃ maggamūḷhattha, cirassaṃ āgatatthā” ti evamādayo piyasamudācārā honti, tasmā evam āha. Evañ ca pana vatvā na mānathaddho hutvā nisīdi, uṭṭhāyāsanā Bhagavato paccuggamanamakāsi. Bhagavantañhi upagataṃ disvā āsanena animantento vā apacitiṃ akaronto vā dullabho. Kasmā? Uccākulīnatāya. Ayam pi paribbājako attano nisinnāsanaṃ papphoṭetvā Bhagavantaṃ āsanena nimantento – “nisīdatu, bhante, Bhagavā idamāsanaṃ paññattan” ti āha. **Antarākathā vippakatā** ti nisinnānaṃ vo ādito paṭṭhāya yāva mamāgamanaṃ, etasmiṃ antare kā nāma kathā vippakatā, mamāgamanapaccayā katamā kathā pariyantaṃ na gatā, vadatha, yāva naṃ pariyantaṃ netvā demīti sabbaññupavāraṇaṃ pavāresi. Atha paribbājako – “niratthakakathā esā nissārā vaṭṭasannissitā, na tumhākaṃ purato vattabbataṃ arahatī” ti dīpento “tiṭṭhatesā, bhante” ti ādim āha.

## Abhisaññānirodhakathāvaṇṇanā

#### 411

**Tiṭṭhatesā**, **bhante** ti sace Bhagavā sotukāmo bhavissati, pacchāpesā kathā na dullabhā bhavissati, amhākaṃ panimāya kathāya attho natthi. Bhagavato panāgamanaṃ labhitvā mayaṃ aññadeva sukāraṇaṃ pucchāmāti dīpeti. Tato taṃ pucchanto – “purimāni, bhante” ti ādim āha. Tattha **kotūhalasālāyan** ti kotūhalasālā nāma paccekasālā natthi. Yattha pana nānātitthiyā samaṇabrāhmaṇā nānāvidhaṃ kathaṃ pavattenti, sā bahūnaṃ – “ayaṃ kiṃ vadati, ayaṃ kiṃ vadatī” ti kotūhaluppattiṭṭhānato kotūhalasālāti vuccati. **Abhisaññānirodhe** ti ettha **abhī** ti upasaggamattaṃ. **Saññānirodhe** ti cittanirodhe, khaṇikanirodhe kathā uppannāti attho. Idaṃ pana tassā uppattikāraṇaṃ. Yadā kira Bhagavā jātakaṃ vā katheti, sikkhāpadaṃ vā paññapeti tadā sakalajambudīpe Bhagavato kittighoso pattharati, titthiyā taṃ sutvā – “bhavaṃ kira Gotamo pubbacariyaṃ kathesi, mayaṃ kiṃ na sakkoma tādisaṃ kiñci kathetun” ti Bhagavato paṭibhāgakiriyaṃ karontā ekaṃ bhavantarasamayaṃ kathenti – “bhavaṃ Gotamo sikkhāpadaṃ paññapesi, mayaṃ kiṃ na sakkoma paññapetun” ti attano sāvakānaṃ kiñcideva sikkhāpadaṃ paññapenti. Tadā pana Bhagavā aṭṭhavidhaparisamajjhe nisīditvā nirodhakathaṃ kathesi. Titthiyā taṃ sutvā – “bhavaṃ kira Gotamo nirodhaṃ nāma kathesi, mayampi taṃ kathessāmā” ti sannipatitvā kathayiṃsu. Tena vuttaṃ – “abhisaññānirodhe kathā udapādī” ti.

**Tatrekacce** ti tesu ekacce. Purimo c’ettha yvāyaṃ bāhire titthāyatane pabbajito cittappavattiyaṃ dosaṃ disvā acittakabhāvo santoti samāpattiṃ bhāvetvā ito cuto pañca kappasatāni asaññībhave ṭhatvā puna idha uppajjati. Tassa saññuppāde ca nirodhe ca hetuṃ apassanto – **ahetū appaccayā** ti āha.

Dutiyo naṃ nisedhetvā migasiṅgatāpasassa asaññakabhāvaṃ gahetvā – “upetipi apetipī” ti āha. Migasiṅgatāpaso kira attantapo ghoratapo paramadhitindriyo ahosi. Tassa sīlatejena sakkavimānaṃ uṇhaṃ ahosi. Sakko devarājā “sakkaṭṭhānaṃ nu kho tāpaso patthetī” ti alambusaṃ nāma devakaññaṃ – ‘tāpasassa tapaṃ bhinditvā ehī’ ti pesesi. Sā tattha gatā. Tāpaso paṭhamadivase taṃ disvā va palāyitvā paṇṇasālaṃ pāvisi. Dutiyadivase kāmacchandanīvaraṇena bhaggo taṃ hatthe aggahesi, so tena dibbaphassena phuṭṭho visaññī hutvā tiṇṇaṃ saṃvaccharānaṃ accayena saññaṃ paṭilabhi. Taṃ so diṭṭhigatiko – “tiṇṇaṃ saṃvaccharānaṃ accayena nirodhā vuṭṭhito” ti maññamāno evam āha.

Tatiyo naṃ nisedhetvā āthabbaṇapayogaṃ sandhāya “upakaḍḍhantipi apakaḍḍhantipī” ti āha. Āthabbaṇikā kira āthabbaṇaṃ payojetvā sattaṃ sīsacchinnaṃ viya hatthacchinnaṃ viya mataṃ viya ca katvā dassenti. Tassa puna pākatikabhāvaṃ disvā so diṭṭhigatiko – “nirodhā vuṭṭhito ayan” ti maññamāno evam āha.

Catuttho naṃ nisedhetvā yakkhadāsīnaṃ madaniddaṃ sandhāya “santi hi bho devatā” ti ādim āha. Yakkhadāsiyo kira sabbarattiṃ devatūpahāraṃ kurumānā naccitvā gāyitvā aruṇodaye ekaṃ surāpātiṃ pivitvā parivattitvā supitvā divā vuṭṭhahanti. Taṃ disvā so diṭṭhigatiko – “suttakāle nirodhaṃ samāpannā, pabuddhakāle nirodhā vuṭṭhitā” ti maññamāno evam āha.

Ayaṃ pana poṭṭhapādo paribbājako paṇḍitajātiko. Tenassa taṃ kathaṃ sutvā vippaṭisāro uppajji. “Imesaṃ kathā eḷamūgakathā viya cattāro hi nirodhe ete paññapenti, iminā ca nirodhena nāma ekena bhavitabbaṃ, na bahunā. Tenāpi ekena aññeneva bhavitabbaṃ, so pana aññena ñātuṃ na sakkā aññatra sabbaññunā. Sace Bhagavā idha abhavissa ‘ayaṃ nirodho ayaṃ na nirodho’ ti dīpasahassaṃ viya ujjāletvā ajjameva pākaṭaṃ akarissā” ti dasabalaññeva anussari. Tasmā “tassa mayhaṃ bhante” ti ādim āha. Tattha **aho nūnā** ti anussaraṇatthe nipātadvayaṃ, tena tassa Bhagavantaṃ anussarantassa etad ahosi “aho nūna Bhagavā aho nūna sugato” ti. **Yo imesan** ti yo etesaṃ nirodhadhammānaṃ sukusalo nipuṇo cheko, so Bhagavā aho nūna katheyya, sugato aho nūna katheyyāti ayam ettha adhippāyo. **Pakataññū** ti ciṇṇavasitāya pakatiṃ sabhāvaṃ jānātīti pakataññū. **Kathaṃ nu kho** ti idaṃ paribbājako “mayaṃ Bhagavā na jānāma, tumhe jānātha, kathetha no” ti āyācanto vadati. Atha Bhagavā kathento “tatra poṭṭhapādā” ti ādim āha.

## Ahetukasaññuppādanirodhakathāvaṇṇanā

#### 412

Tattha **tatrā** ti tesu samaṇabrāhmaṇesu. **Āditova tesaṃ aparaddhan** ti tesaṃ ādimhiyeva viraddhaṃ, gharamajjheyeva pakkhalitāti dīpeti. **Sahetū sappaccayā** ti ettha hetupi paccayopi kāraṇasseva nāmaṃ, sakāraṇāti attho. Taṃ pana kāraṇaṃ dassento “sikkhā ekā” ti āha. Tattha **sikkhā ekā saññā uppajjantī** ti sikkhāya ekaccā saññā jāyantīti attho.

#### 413

**Kā ca sikkhāti Bhagavā avocā** ti katamā ca sā sikkhāti Bhagavā vitthāretukamyatāpucchāvasena avoca. Atha yasmā adhisīlasikkhā adhicittasikkhā adhipaññāsikkhāti tisso sikkhā honti. Tasmā tā dassento Bhagavā saññāya sahetukaṃ uppādanirodhaṃ dīpetuṃ buddhuppādato pabhuti tantidhammaṃ ṭhapento “idha poṭṭhapāda, tathāgato loke” ti ādim āha. Tattha adhisīlasikkhā adhicittasikkhāti dve eva sikkhā sarūpena āgatā, tatiyā pana “ayaṃ dukkhanirodhagāminī paṭipadāti kho poṭṭhapāda mayā ekaṃsiko dhammo desito” ti ettha sammādiṭṭhisammāsaṅkappavasena pariyāpannattā āgatāti veditabbā. **Kāmasaññā** ti pañcakāmaguṇikarāgopi asamuppannakāmacāropi. Tattha pañcakāmaguṇikarāgo anāgāmimaggena samugghātaṃ gacchati, asamuppannakāmacāro pana imasmiṃ ṭhāne vaṭṭati. Tasmā **tassa yā purimā kāmasaññā** ti tassa paṭhamajjhānasamaṅgino yā pubbe uppannapubbāya kāmasaññāya sadisattā purimā kāmasaññāti vucceyya, sā nirujjhati, anuppannāva nuppajjatīti attho.

**Vivekajapītisukhasukhumasaccasaññīyeva tasmiṃ samaye hotī** ti tasmiṃ paṭhamajjhānasamaye vivekajapītisukhasaṅkhātā sukhumasaññā saccā hoti, bhūtā hotī ti attho. Atha vā kāmacchandādioḷārikaṅgappahānavasena sukhumā ca sā bhūtatāya saccā ca saññāti sukhumasaccasaññā, vivekajehi pītisukhehi sampayuttā sukhumasaccasaññāti vivekajapītisukhasukhumasaccasaññā sā assa atthīti vivekajapītisukhasukhumasaccasaññīti evamettha attho daṭṭhabbo. Esa nayo sabbattha. **Evam pi sikkhā** ti ettha yasmā paṭhamajjhānaṃ samāpajjanto adhiṭṭhahanto, vuṭṭhahanto ca sikkhati, tasmā taṃ evaṃ sikkhitabbato sikkhāti vuccati. Tena pi sikkhāsaṅkhātena paṭhamajjhānena evaṃ ekā vivekajapītisukhasukhumasaccasaññā uppajjati. Evaṃ ekā kāmasaññā nirujjhatīti attho. **Ayaṃ sikkhāti Bhagavā avocā** ti ayaṃ paṭhamajjhānasaṅkhātā ekā sikkhāti, Bhagavā āha. Etenupāyena sabbattha attho daṭṭhabbo.

Yasmā pana aṭṭhamasamāpattiyā aṅgato sammasanaṃ buddhānaṃ yeva hoti, sāvakesu Sāriputtasadisānampi natthi, kalāpato sammasanaṃ yeva pana sāvakānaṃ hoti, idañca “saññā saññā” ti, evaṃ aṅgato sammasanaṃ uddhaṭaṃ. Tasmā ākiñcaññāyatanaparamaṃ yeva saññaṃ dassetvā puna tadeva saññagganti dassetuṃ “yato kho poṭṭhapāda…pe… saññaggaṃ phusatī” ti āha.

#### 414

Tattha **yato kho poṭṭhapāda bhikkhū** ti yo nāma poṭṭhapāda bhikkhu. **Idha sakasaññī hotī** ti idha sāsane sakasaññī hoti, ayameva vā pāṭho, attano paṭhamajjhānasaññāya saññavā hotī ti attho. **So tato amutra tato amutrā** ti so bhikkhu tato paṭhamajjhānato amutra dutiyajjhāne, tatopi amutra tatiyajjhāneti evaṃ tāya tāya jhānasaññāya sakasaññī sakasaññī hutvā anupubbena saññaggaṃ phusati. **Saññaggan** ti ākiñcaññāyatanaṃ vuccati. Kasmā? Lokiyānaṃ kiccakārakasamāpattīnaṃ aggattā. Ākiñcaññāyatanasamāpattiyañhi ṭhatvā nevasaññānāsaññāyatanampi nirodhampi samāpajjanti. Iti sā lokiyānaṃ kiccakārakasamāpattīnaṃ aggattā saññagganti vuccati, taṃ phusati pāpuṇātīti attho.

Idāni abhisaññānirodhaṃ dassetuṃ **“tassa saññagge ṭhitassā”** ti ādim āha. Tattha **ceteyyaṃ, abhisaṅkhareyyan** ti padadvaye ca jhānaṃ samāpajjanto ceteti nāma, punappunaṃ kappetīti attho. Uparisamāpattiatthāya nikantiṃ kurumāno abhisaṅkharoti nāma. **Imā ca me saññā nirujjheyyun** ti imā ākiñcaññāyatanasaññā nirujjheyyuṃ. **Aññā ca oḷārikā** ti aññā ca oḷārikā bhavaṅgasaññā uppajjeyyuṃ. **So na c’eva ceteti na abhisaṅkharotī** ti ettha kāmaṃ c’esa cetentova na ceteti, abhisaṅkharontova nābhisaṅkharoti. Imassa bhikkhuno ākiñcaññāyatanato vuṭṭhāya nevasaññānāsaññāyatanaṃ samāpajjitvā “ekaṃ dve cittavāre ṭhassāmī” ti ābhogasamannāhāro natthi. Uparinirodhasamāpattatthāya eva pana ābhogasamannāhāro atthi, svāyamattho puttagharācikkhaṇena dīpetabbo.

Pitugharamajjhena kira gantvā pacchābhāge puttassa gharaṃ hoti, tato paṇītaṃ bhojanaṃ ādāya āsanasālaṃ āgataṃ daharaṃ thero – “manāpo piṇḍapāto kuto ābhato” ti pucchi. So “asukassa gharato” ti laddhagharameva ācikkhi. Yena pan’assa pitugharamajjhena gatopi āgatopi tattha ābhogopi natthi. Tattha āsanasālā viya ākiñcaññāyatanasamāpatti daṭṭhabbā, pitugehaṃ viya nevasaññānāsaññāyatanasamāpatti, puttagehaṃ viya nirodhasamāpatti, āsanasālāya ṭhatvā pitugharaṃ amanasikaritvā puttagharācikkhaṇaṃ viya ākiñcaññāyatanato vuṭṭhāya nevasaññānāsaññāyatanaṃ samāpajjitvā “ekaṃ dve cittavāre ṭhassāmī” ti pitugharaṃ amanasikaritvā va uparinirodhasamāpattatthāya manasikāro, evamesa cetentova na ceteti, abhisaṅkharontova nābhisaṅkharoti. **Tā c’eva saññā** ti tā jhānasaññā nirujjhanti. **Aññā cā** ti aññā ca oḷārikā bhavaṅgasaññā nuppajjanti. **So nirodhaṃ phusatī** ti so evaṃ paṭipanno bhikkhu saññāvedayitanirodhaṃ phusati vindati paṭilabhati.

**Anupubbābhisaññānirodhasampajānasamāpattin** ti ettha **abhī** ti upasaggamattaṃ, sampajānapadaṃ nirodhapadena antarikaṃ katvā vuttaṃ. Anupaṭipāṭiyā sampajānasaññānirodhasamāpattīti ayaṃ pan’etthattho. Tatrāpi sampajānasaññānirodhasamāpattīti sampajānantassa ante saññā nirodhasamāpatti sampajānantassa vā paṇḍitassa bhikkhuno saññānirodhasamāpattīti ayaṃ visesattho.

Idāni idha ṭhatvā nirodhasamāpattikathā kathetabbā. Sā pan’esā sabbākārena Visuddhimagge paññābhāvanānisaṃsādhikāre kathitā, tasmā tattha kathitatova gahetabbā.

Evaṃ Bhagavā poṭṭhapādassa paribbājakassa nirodhakathaṃ kathetvā – atha naṃ tādisāya kathāya aññattha abhāvaṃ paṭijānāpetuṃ “taṃ kiṃ maññasī” ti ādim āha. Paribbājakopi “Bhagavā ajja tumhākaṃ kathaṃ ṭhapetvā na mayā evarūpā kathā sutapubbā” ti paṭijānanto, “no h’etaṃ bhante” ti vatvā puna sakkaccaṃ Bhagavato kathāya uggahitabhāvaṃ dassento “evaṃ kho ahaṃ bhante” ti ādim āha. Ath’assa Bhagavā “suuggahitaṃ tayā” ti anujānanto “evaṃ poṭṭhapādā” ti āha.

#### 415

Atha paribbājako “Bhagavatā ‘ākiñcaññāyatanaṃ saññaggan’ ti vuttaṃ. Etadeva nu kho saññaggaṃ, udāhu avasesasamāpattīsupi saññaggaṃ atthī” ti cintetvā tamatthaṃ pucchanto “ekaññeva nu kho” ti ādim āha. Bhagavāpissa vissajjesi. Tattha **puthūpī** ti bahūnipi. **Yathā yathā kho, poṭṭhapāda, nirodhaṃ phusatī** ti pathavīkasiṇādīsu yena yena kasiṇena, paṭhamajjhānādīnaṃ vā yena yena jhānena. Idaṃ vuttaṃ hoti – sace hi pathavīkasiṇena karaṇabhūtena pathavīkasiṇasamāpattiṃ ekavāraṃ samāpajjanto purimasaññānirodhaṃ phusati ekaṃ saññaggaṃ, atha dve vāre, tayo vāre, vārasataṃ, vārasahassaṃ, vārasatasahassaṃ vā samāpajjanto purimasaññānirodhaṃ phusati, satasahassaṃ, saññaggāni. Esa nayo sesakasiṇesu. Jhānesupi sace paṭhamajjhānena karaṇabhūtena ekavāraṃ purimasaññānirodhaṃ phusati ekaṃ saññaggaṃ. Atha dve vāre, tayo vāre, vārasataṃ, vārasahassaṃ, vārasatasahassaṃ vā purimasaññānirodhaṃ phusati, satasahassaṃ saññaggāni. Esa nayo sesajjhānasamāpattīsupi. Iti ekavāraṃ samāpajjanavasena vā sabbam pi sañjānanalakkhaṇena saṅgahetvā vā ekaṃ saññaggaṃ hoti, aparāparaṃ samāpajjanavasena bahūni.

#### 416

**Saññā nu kho, bhante** ti bhante nirodhasamāpajjanakassa bhikkhuno “saññā nu kho paṭhamaṃ uppajjatī” ti pucchati. Tassa Bhagavā “saññā kho, poṭṭhapādā” ti byākāsi. Tattha **saññā** ti jhānasaññā. **Ñāṇan** ti vipassanāñāṇaṃ. Aparo nayo, **saññā** ti vipassanā saññā. **Ñāṇan** ti maggañāṇaṃ. Aparo nayo, **saññā** ti maggasaññā. **Ñāṇan** ti phalañāṇaṃ. Tipiṭakamahāsivatthero panāha –

Kiṃ ime bhikkhū bhaṇanti, poṭṭhapādo heṭṭhā Bhagavantaṃ nirodhaṃ pucchi. Idāni nirodhā vuṭṭhānaṃ pucchanto “Bhagavā nirodhā vuṭṭhahantassa kiṃ paṭhamaṃ arahattaphalasaññā uppajjati, udāhu paccavekkhaṇañāṇan” ti vadati. Ath’assa Bhagavā yasmā phalasaññā paṭhamaṃ uppajjati, pacchā paccavekkhaṇañāṇaṃ. Tasmā “saññā kho poṭṭhapādā” ti āha. Tattha **saññuppādā** ti arahattaphalasaññāya uppādā, pacchā “idaṃ arahattaphalan” ti evaṃ paccavekkhaṇañāṇuppādo hoti. **Idappaccayā kira me** ti phalasamādhisaññāpaccayā kira mayhaṃ paccavekkhaṇañāṇaṃ uppannanti.

## Saññāattakathāvaṇṇanā

#### 417

Idāni paribbājako yathā nāma gāmasūkaro gandhodakena nhāpetvā gandhehi anulimpitvā mālādāmaṃ piḷandhitvā sirisayane āropitopi sukhaṃ na vindati, vegena gūthaṭṭhānameva gantvā sukhaṃ vindati. Evam eva Bhagavatā saṇhasukhumatilakkhaṇabbhāhatāya desanāya nhāpitavilittamaṇḍitopi nirodhakathāsirisayanaṃ āropitopi tattha sukhaṃ na vindanto gūthaṭṭhānasadisaṃ attano laddhiṃ gahetvā tameva pucchanto “saññā nu kho, bhante, purisassa attā” ti ādim āha. Athassānumatiṃ gahetvā byākātukāmo Bhagavā – “kaṃ pana tvan” ti ādim āha. Tato so “arūpī attā” ti evaṃ laddhiko samānopi “Bhagavā desanāya sukusalo, so me āditova laddhiṃ mā viddhaṃsetū” ti cintetvā attano laddhiṃ pariharanto “oḷārikaṃ kho” ti ādim āha. Ath’assa Bhagavā tattha dosaṃ dassento “oḷāriko ca hi te” ti ādim āha. Tattha **evaṃ santan** ti evaṃ sante. Bhummatthe hi etaṃ upayogavacanaṃ. Evaṃ santaṃ attānaṃ paccāgacchato tavāti ayaṃ vā ettha attho. Catunnaṃ khandhānaṃ ekuppādekanirodhattā kiñcāpi yā saññā uppajjati, sāva nirujjhati. Aparāparaṃ upādāya pana “aññā ca saññā uppajjanti, aññā ca saññā nirujjhantī” ti vuttaṃ.

#### 418-420

Idāni aññaṃ laddhiṃ dassento – “manomayaṃ kho ahaṃ, bhante” tiādiṃ vatvā tatrāpi dose dinne yathā nāma ummattako yāvassa saññā nappatiṭṭhāti, tāva aññaṃ gahetvā aññaṃ vissajjeti, saññāpatiṭṭhānakāle pana vattabbameva vadati, evam eva aññaṃ gahetvā aññaṃ vissajjetvā idāni attano laddhiṃyeva vadanto “arūpī kho” ti ādim āha. Tatrāpi yasmā so saññāya uppādanirodhaṃ icchati, attānaṃ pana sassataṃ maññati. Tasmā tathevassa dosaṃ dassento Bhagavā “evaṃ santampī” ti ādim āha. Tato paribbājako micchādassanena abhibhūtattā Bhagavatā vuccamānampi taṃ nānattaṃ ajānanto “sakkā pan’etaṃ, bhante, mayā” ti ādim āha. Ath’assa Bhagavā yasmā so saññāya uppādanirodhaṃ passantopi saññāmayaṃ attānaṃ niccameva maññati. Tasmā “dujjānaṃ kho” ti ādim āha.

Tatthāyaṃ saṅkhepattho – tava aññā diṭṭhi, aññā khanti, aññā ruci, aññathāyeva te dassanaṃ pavattaṃ, aññadeva ca te khamati c’eva ruccati ca, aññatra ca te āyogo, aññissāyeva paṭipattiyā yuttapayuttatā, aññattha ca te ācariyakaṃ, aññasmiṃ titthāyatane ācariyabhāvo. Tena tayā evaṃ aññadiṭṭhikena aññakhantikena aññarucikena aññatrāyogena aññatrācariyakena dujjānaṃ etanti. Atha paribbājako – “saññā vā purisassa attā hotu, aññā vā saññā, taṃ sassatādi bhāvamassa pucchissan” ti puna “kiṃ pana bhante” ti ādim āha.

Tattha **loko** ti attānaṃ sandhāya vadati. **Na h’etaṃ poṭṭhapāda atthasañhitan** ti poṭṭhapāda etaṃ diṭṭhigataṃ na idhalokaparalokaatthanissitaṃ, na attatthaparatthanissitaṃ. **Na dhammasaṃhitan** ti na navalokuttaradhammanissitaṃ. **Nādibrahmacariyakan** ti sikkhattayasaṅkhātassa sāsanabrahmacariyakassa na ādimattaṃ, adhisīlasikkhāmattampi na hoti. **Na nibbidāyā** ti saṃsāravaṭṭe nibbindanatthāya na saṃvattati. **Na virāgāyā** ti vaṭṭavirāgatthāya na saṃvattati. **Na nirodhāyā** ti vaṭṭassa nirodhakaraṇatthāya na saṃvattati. **Na upasamāyā** ti vaṭṭassa vūpasamanatthāya na saṃvattati. **Na abhiññāyā** ti vaṭṭābhijānanāya paccakkhakiriyāya na saṃvattati. **Na sambodhāyā** ti vaṭṭasambujjhanatthāya na saṃvattati. **Na nibbānāyā** ti amatamahānibbānassa paccakkhakiriyāya na saṃvattati.

**Idaṃ dukkhan** ti ādīsu taṇhaṃ ṭhapetvā tebhūmakā pañcakkhandhā dukkhanti, tass’eva dukkhassa pabhāvanato sappaccayā taṇhā dukkhasamudayoti. Ubhinnaṃ appavatti dukkhanirodhoti, ariyo aṭṭhaṅgiko maggo dukkhanirodhagāminī paṭipadāti mayā byākatanti attho. Evañ ca pana vatvā Bhagavā “imassa paribbājakassa maggapātubhāvo vā phalasacchikiriyā vā natthi, mayhañca bhikkhācāravelā” ti cintetvā tuṇhī ahosi. Paribbājakopi taṃ ākāraṃ ñatvā Bhagavato gamanakālaṃ ārocento viya “evametan” ti ādim āha.

#### 421

**Vācāsannitodakenā** ti vacanapatodena. **Sañjhabbharimakaṃsū** ti sañjhabbharitaṃ nirantaraṃ phuṭṭhaṃ akaṃsu, upari vijjhiṃsūti vuttaṃ hoti. **Bhūtan** ti sabhāvato vijjamānaṃ. **Tacchaṃ, tathan** ti tass’eva vevacanaṃ. **Dhammaṭṭhitatan** ti navalokuttaradhammesu ṭhitasabhāvaṃ. **Dhammaniyāmatan** ti lokuttaradhammaniyāmataṃ. Buddhānañhi catusaccavinimuttā kathā nāma natthi. Tasmā sā edisā hoti.

## Cittahatthisāriputtapoṭṭhapādavatthuvaṇṇanā

#### 422

**Citto ca hatthisāriputto** ti so kira Sāvatthiyaṃ hatthiācariyassa putto Bhagavato santike pabbajitvā tīṇi piṭakāni uggahetvā sukhumesu atthantaresu kusalo ahosi, pubbe katapāpakammavasena pana sattavāre vibbhamitvā gihi jāto. Kassapasammāsambuddhassa kira sāsane dve sahāyakā ahesuṃ, aññamaññaṃ samaggā ekatova sajjhāyanti. Tesu eko anabhirato gihibhāve cittaṃ uppādetvā itarassa ārocesi. So gihibhāve ādīnavaṃ pabbajjāya ānisaṃsaṃ dassetvā taṃ ovadi. So taṃ sutvā abhiramitvā punekadivasaṃ tādise citte uppanne taṃ etad avoca “mayhaṃ āvuso evarūpaṃ cittaṃ uppajjati – ‘imāhaṃ pattacīvaraṃ tuyhaṃ dassāmī’ti”. So pattacīvaralobhena tassa gihibhāve ānisaṃsaṃ dassetvā pabbajjāya ādīnavaṃ kathesi. Ath’assa taṃ sutvā va gihibhāvato cittaṃ virajjitvā pabbajjāyameva abhirami. Evamesa tadā sīlavantassa bhikkhuno gihibhāve ānisaṃsakathāya kathitattā idāni cha vāre vibbhamitvā sattame vāre pabbajito. Mahāmoggallānassa, mahākoṭṭhikattherassa ca abhidhammakathaṃ kathentānaṃ antarantarā kathaṃ opāteti. Atha naṃ mahākoṭṭhikatthero apasādeti. So mahāsāvakassa kathite patiṭṭhātuṃ asakkonto vibbhamitvā gihi jāto. Poṭṭhapādassa panāyaṃ gihisahāyako hoti. Tasmā vibbhamitvā dvīhatīhaccayena poṭṭhapādassa santikaṃ gato. Atha naṃ so disvā “samma kiṃ tayā kataṃ, evarūpassa nāma satthu sāsanā apasakkantosi, ehi pabbajituṃ idāni te vaṭṭatī” ti taṃ gahetvā Bhagavato santikaṃ agamāsi. Tena vuttaṃ “citto ca hatthisāriputto poṭṭhapādo ca paribbājako” ti.

#### 423

**Andhā** ti paññācakkhuno natthitāya andhā, tass’eva abhāvena acakkhukā. **Tvaṃ yeva nesaṃ eko cakkhumā** ti subhāsitadubbhāsitajānanabhāvamattena paññācakkhunā cakkhumā. **Ekaṃsikā** ti ekakoṭṭhāsā. **Paññattā** ti ṭhapitā. **Anekaṃsikā** ti na ekakoṭṭhāsā eken’eva koṭṭhāsena sassatāti vā asassatāti vā na vuttā ti attho.

## Ekaṃsikadhammavaṇṇanā

#### 424-425

**Santi poṭṭhapādā** ti idaṃ Bhagavā kasmā ārabhi? Bāhirakehi paññāpitaniṭṭhāya aniyyānikabhāvadassanatthaṃ. Sabbe hi titthiyā yathā Bhagavā amataṃ nibbānaṃ, evaṃ attano attano samaye lokathupikādivasena niṭṭhaṃ paññapenti, sā ca na niyyānikā. Yathā paññattā hutvā na niyyāti na gacchati, aññadatthu paṇḍitehi paṭikkhittā nivattati, taṃ dassetuṃ Bhagavā evam āha. Tattha **ekantasukhaṃ lokaṃ jānaṃ passan** ti puratthimāya disāya ekantasukho loko pacchimādīnaṃ vā aññatarāyāti evaṃ jānantā evaṃ passantā viharatha. Diṭṭhapubbāni kho tasmiṃ loke manussānaṃ sarīrasaṇṭhānādīnīti. **Appāṭihīrakatan** ti appāṭihīrakataṃ paṭiharaṇavirahitaṃ, aniyyānikanti vuttaṃ hoti.

#### 426-427

**Janapadakalyāṇī** ti janapade aññāhi itthīhi vaṇṇasaṇṭhānavilāsākappādīhi asadisā.

## Tayoattapaṭilābhavaṇṇanā

#### 428

Evaṃ Bhagavā paresaṃ niṭṭhāya aniyyānikattaṃ dassetvā attano niṭṭhāya niyyānikabhāvaṃ dassetuṃ “tayo kho me poṭṭhapādā” ti ādim āha. Tattha **attapaṭilābho** ti attabhāvapaṭilābho, ettha ca Bhagavā tīhi attabhāvapaṭilābhehi tayo bhave dassesi. Oḷārikattabhāvapaṭilābhena avīcito paṭṭhāya paranimmitavasavattipariyosānaṃ kāmabhavaṃ dassesi. Manomayaattabhāvapaṭilābhena paṭhamajjhānabhūmito paṭṭhāya akaniṭṭhabrahmalokapariyosānaṃ rūpabhavaṃ dassesi. Arūpaattabhāvapaṭilābhena ākāsānañcāyatanabrahmalokato paṭṭhāya nevasaññānāsaññāyatanabrahmalokapariyosānaṃ arūpabhavaṃ dassesi. Saṃkilesikā dhammā nāma dvādasa akusalacittuppādā. Vodāniyā dhammā nāma samathavipassanā.

#### 429

**Paññāpāripūriṃ vepullattan** ti maggapaññāphalapaññānaṃ pāripūriñceva vipulabhāvañca. **Pāmujjan** ti taruṇapīti. **Pītī** ti balavatuṭṭhi. Kiṃ vuttaṃ hoti? Yaṃ avocumha “sayaṃ abhiññā sacchikatvā upasampajja vihiratī” ti, tattha tassa evaṃ viharato taṃ pāmojjañceva bhavissati, pīti ca nāmakāyapassaddhi ca sati ca sūpaṭṭhitā uttamañāṇañca sukho ca vihāro. Sabbavihāresu ca ayameva vihāro “sukho” ti vattuṃ yutto “upasanto paramamadhuro” ti. Tattha paṭhamajjhāne pāmojjādayo chapi dhammā labbhanti, dutiyajjhāne dubbalapītisaṅkhātaṃ pāmojjaṃ nivattati, sesā pañca labbhanti. Tatiye pīti nivattati, sesā cattāro labbhanti. Tathā catutthe. Imesu catūsu jhānesu sampasādanasutte suddhavipassanā pādakajjhānameva kathitaṃ. Pāsādikasutte catūhi maggehi saddhiṃ vipassanā kathitā. Dasuttarasutte catutthajjhānikaphalasamāpatti kathitā. Imasmiṃ poṭṭhapādasutte pāmojjaṃ pītivevacanameva katvā dutiyajjhānikaphalasamāpattināma kathitāti veditabbā.

#### 432-437

**Ayaṃ vā so** ti ettha vā saddo vibhāvanattho hoti. **Ayaṃ so** ti evaṃ vibhāvetvā pakāsetvā byākareyyāma. Yathāpare “ekantasukhaṃ attānaṃ sañjānāthā” ti puṭṭhā “no” ti vadanti, na evaṃ vadāmāti attho. **Sappāṭihīrakatan** ti sappāṭiharaṇaṃ, niyyānikanti attho. **Mogho hotī** ti tuccho hoti, natthi so tasmiṃ samayeti adhippāyo. **Sacco hotī** ti bhūto hoti, sveva tasmiṃ samaye sacco hotī ti attho. Ettha panāyaṃ citto attano asabbaññutāya tayo attapaṭilābhe kathetvā attapaṭilābho nāma paññattimattaṃ etanti uddharituṃ nāsakkhi, attapaṭilābho tveva niyyātesi. Ath’assa Bhagavā rūpādayo c’ettha dhammā, attapaṭilābhoti pana nāmamattametaṃ, tesu tesu rūpādīsu sati evarūpā vohārā hontī ti dassetukāmo tass’eva kathaṃ gahetvā nāmapaññattivasena niyyātanatthaṃ “yasmiṃ citta samaye” ti ādim āha.

#### 438

Evañ ca pana vatvā paṭipucchitvā vinayanatthaṃ puna “sace taṃ, citta, evaṃ puccheyyun” ti ādim āha. Tattha yo me ahosi atīto attapaṭilābho, sveva me attapaṭilābho, tasmiṃ samaye sacco ahosi, mogho anāgato mogho paccuppannoti ettha tāva imamatthaṃ dasseti – yasmā ye te atītā dhammā, te etarahi natthi, ahesunti pana saṅkhyaṃ gatā, tasmā so pi me attapaṭilābho tasmiṃyeva samaye sacco ahosi. Anāgatapaccuppannānaṃ pana dhammānaṃ tadā abhāvā tasmiṃ samaye “mogho anāgato, mogho paccuppanno” ti, evaṃ atthato nāmamattameva attapaṭilābhaṃ paṭijānāti. Anāgatapaccuppannesupi eseva nayo.

#### 439-443

Atha Bhagavā tassa byākaraṇena saddhiṃ attano byākaraṇaṃ saṃsandituṃ “evam eva kho cittā” ti ādīni vatvā puna opammato tamatthaṃ sādhento **“seyyathāpi citta gavā khīran”** ti ādim āha. Tatrāyaṃ saṅkhepattho, yathā gavā khīraṃ, khīrādīhi ca dadhiādīni bhavanti, tattha yasmiṃ samaye khīraṃ hoti, na tasmiṃ samaye dadhīti vā navanītādīsu vā aññataranti saṅkhyaṃ niruttiṃ nāmaṃ vohāraṃ gacchati. Kasmā? Ye dhamme upādāya dadhītiādi vohārā honti, tesaṃ abhāvā. Atha kho khīraṃ tveva tasmiṃ samaye saṅkhyaṃ gacchati. Kasmā? Ye dhamme upādāya khīranti saṅkhyā nirutti nāmaṃ vohāro hoti, tesaṃ bhāvāti. Esa nayo sabbattha. **Imā kho cittā** ti oḷāriko attapaṭilābho iti ca manomayo attapaṭilābho iti ca arūpo attapaṭilābho iti ca imā kho citta lokasamaññā loke samaññāmattakāni samanujānanamattakāni etāni. Tathā lokaniruttimattakāni vacanapathamattakāni vohāramattakāni nāmapaṇṇattimattakāni etānīti. Evaṃ Bhagavā heṭṭhā tayo attapaṭilābhe kathetvā idāni sabbametaṃ vohāramattakanti vadati. Kasmā? Yasmā paramatthato satto nāma natthi, suñño tuccho esa loko.

Buddhānaṃ pana dve kathā sammutikathā ca paramatthakathā ca. Tattha “satto poso devo brahmā” tiādikā “sammutikathā” nāma. “Aniccaṃ dukkhamanattā khandhā dhātuyo āyatanāni satipaṭṭhānā sammappadhānā” tiādikā paramatthakathā nāma. Tattha yo sammutidesanāya “satto” ti vā “poso” ti vā “devo” ti vā “brahmā” ti vā vutte vijānituṃ paṭivijjhituṃ niyyātuṃ arahattajayaggāhaṃ gahetuṃ sakkoti, tassa Bhagavā āditova “satto” ti vā “poso” ti vā “devo” ti vā “brahmā” ti vā katheti, yo paramatthadesanāya “aniccan” ti vā “dukkhan” ti vāti ādīsu aññataraṃ sutvā vijānituṃ paṭivijjhituṃ niyyātuṃ arahattajayaggāhaṃ gahetuṃ sakkoti, tassa “aniccan” ti vā “dukkhan” ti vāti ādīsu aññatarameva katheti. Tathā sammutikathāya bujjhanakasattassāpi na paṭhamaṃ paramatthakathaṃ katheti. Sammutikathāya pana bodhetvā pacchā paramatthakathaṃ katheti. Paramatthakathāya bujjhanakasattassāpi na paṭhamaṃ sammutikathaṃ katheti. Paramatthakathāya pana bodhetvā pacchā sammutikathaṃ katheti. Pakatiyā pana paṭhamameva paramatthakathaṃ kathentassa desanā lūkhākārā hoti, tasmā buddhā paṭhamaṃ sammutikathaṃ kathetvā pacchā paramatthakathaṃ kathenti. Sammutikathaṃ kathentāpi saccameva sabhāvameva amusāva kathenti. Paramatthakathaṃ kathentāpi saccameva sabhāvameva amusāva kathenti.

> Duve saccāni akkhāsi, sambuddho vadataṃ varo;  
> Sammutiṃ paramatthañca, tatiyaṃ nūpalabbhati.

> Saṅketavacanaṃ saccaṃ, lokasammutikāraṇaṃ;  
> Paramatthavacanaṃ saccaṃ, dhammānaṃ bhūtalakkhaṇanti.

**Yāhi tathāgato voharati aparāmasan** ti yāhi lokasamaññāhi lokaniruttīhi tathāgato taṇhāmānadiṭṭhiparāmāsānaṃ abhāvā aparāmasanto voharatīti desanaṃ vinivaṭṭetvā arahattanikūṭena niṭṭhāpesi. Sesaṃ sabbattha uttānatthamevāti.

{{<eof>}}
    Iti sumaṅgalavilāsiniyā dīghanikāyaṭṭhakathāyaṃ<br>
    Poṭṭhapādasuttavaṇṇanā niṭṭhitā.
{{</eof>}}