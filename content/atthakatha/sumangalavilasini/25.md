---
title: "Udumbarikasuttavaṇṇanā"
subtitle: ""
language: "pi"
date: 2022-07-27T14:59:00+08:00
lastmod: 2022-07-27T14:59:00+08:00
draft: false
brewing: false
weight: 302
---

## Nigrodhaparibbājakavatthuvaṇṇanā

#### 49

**Evaṃ me sutan** ti udumbarikasuttaṃ. Tatrāyamapubbapadavaṇṇanā – **paribbājako** ti channaparibbājako. **Udumbarikāya paribbājakārāme** ti udumbarikāya deviyā santake paribbājakārāme. **Sandhāno** ti tassa nāmaṃ. Ayaṃ pana mahānubhāvo parivāretvā vicarantānaṃ pañcannaṃ upāsakasatānaṃ aggapuriso anāgāmī Bhagavatā mahāparisamajjhe evaṃ saṃvaṇṇito –

> “Chahi, bhikkhave, aṅgehi samannāgato sandhāno gahapati tathāgate niṭṭhaṅgato saddhamme iriyati. Katamehi chahi? Buddhe aveccappasādena dhamme aveccappasādena saṅghe aveccappasādena ariyena sīlena ariyena ñāṇena ariyāya vimuttiyā. Imehi kho, bhikkhave, chahi aṅgehi samannāgato sandhāno gahapati tathāgate niṭṭhaṅgato saddhamme iriyatī” ti. <small>(a. ni. 6.120-139)</small>

So pātoyeva uposathaṅgāni adhiṭṭhāya pubbaṇhasamaye buddhappamukhassa saṅghassa dānaṃ datvā bhikkhūsu vihāraṃ gatesu ghare khuddakamahallakānaṃ dārakānaṃ saddena ubbāḷho satthu santike “dhammaṃ sossāmī” ti nikkhanto. Tena vuttaṃ **divā divassa rājagahā nikkhamī** ti. Tattha **divā divassā** ti divasassa divā nāma majjhanhātikkamo, tasmiṃ divasassāpi divābhūte atikkantamatte majjhanhike nikkhamīti attho. **Paṭisallīno** ti tato tato rūpādigocarato cittaṃ paṭisaṃharitvā nilīno jhānaratisevanāvasena ekībhāvaṃ gato. **Manobhāvanīyānan** ti manavaḍḍhakānaṃ. Ye ca āvajjato manasikaroto cittaṃ vinīvaraṇaṃ hoti unnamati vaḍḍhati.

#### 50

**Unnādiniyā** tiādīni poṭṭhapādasutte vitthāritanayen’eva veditabbāni.

#### 51

**Yāvatā** ti yattakā. **Ayaṃ tesaṃ aññataro** ti ayaṃ tesaṃ abbhantaro eko sāvako, Bhagavato kira sāvakā gihianāgāminoyeva pañcasatā Rājagahe paṭivasanti. Yesaṃ ekekassa pañca pañca upāsakasatāni parivārā, te sandhāya “ayaṃ tesaṃ aññataro” ti āha. **Appeva nāmā** ti tassa upasaṅkamanaṃ patthayamāno āha. Patthanākāraṇaṃ pana poṭṭhapādasutte vuttameva.

#### 52

**Etadavocā** ti āgacchanto antarāmaggeyeva tesaṃ kathāya sutattā etaṃ **aññathā kho ime** tiādivacanaṃ avoca. Tattha **aññatitthiyā** ti dassanenapi ākappenapi kuttenapi ācārenapi vihārenapi iriyāpathenapi aññe titthiyāti aññatitthiyā. **Saṅgamma samāgammā** ti saṅgantvā samāgantvā rāsi hutvā nisinnaṭṭhāne. **Araññavanapatthānī** ti araññavanapatthāni gāmūpacārato muttāni dūrasenāsanāni. **Pantānī** ti dūratarāni manussūpacāravirahitāni. **Appasaddānī** ti vihārūpacārena gacchato addhikajanassapi saddena mandasaddāni. **Appanigghosānī** ti avibhāvitatthena nigghosena mandanigghosāni. **Vijanavātānī** ti antosañcārino janassa vātena vigatavātāni. **Manussarāhasseyyakānī** ti manussānaṃ rahassakaraṇassa yuttāni anucchavikāni. **Paṭisallānasāruppānī** ti ekībhāvassa anurūpāni. Iti sandhāno gahapati “aho mama satthā yo evarūpāni senāsanāni paṭisevatī” ti añjaliṃ paggayha uttamaṅge sirasmiṃ patiṭṭhapetvā imaṃ udānaṃ udānento nisīdi.

#### 53

**Evaṃ vutte** ti evaṃ sandhānena gahapatinā udānaṃ udānentena vutte. Nigrodho paribbājako ayaṃ gahapati mama santike nisinnopi attano satthāraṃyeva thometi ukkaṃsati, amhe pana atthītipi na maññati, etasmiṃ uppannakopaṃ samaṇassa Gotamassa upari pātessāmīti sandhānaṃ gahapatiṃ etad avoca.

**Yagghe** ti codanatthe nipāto. **Jāneyyāsī** ti bujjheyyāsi passeyyāsi. **Kena samaṇo gotamo saddhiṃ sallapatī** ti kena kāraṇena kena puggalena saddhiṃ samaṇo gotamo sallapati vadati bhāsati. Kiṃ vuttaṃ hoti – “yadi kiñci sallāpakāraṇaṃ bhaveyya, yadi vā koci samaṇassa Gotamassa santikaṃ sallāpatthiko gaccheyya, sallapeyya, na pana kāraṇaṃ atthi, na tassa santikaṃ koci gacchati, svāyaṃ kena samaṇo gotamo saddhiṃ sallapati, asallapanto kathaṃ unnādī bhavissatī” ti.

**Sākacchan** ti saṃsandanaṃ. **Paññāveyyattiyan** ti uttarapaccuttaranayena ñāṇabyattabhāvaṃ. **Suññāgārahatā** ti suññāgāresu naṭṭhā, samaṇena hi gotamena bodhimūle appamattikā paññā adhigatā, sāpissa suññāgāresu ekakassa nisīdato naṭṭhā. Yadi pana mayaṃ viya gaṇasaṅgaṇikaṃ katvā nisīdeyya, nāssa paññā nasseyyāti dasseti. **Aparisāvacaro** ti avisāradattā parisaṃ otarituṃ na sakkoti. **Nālaṃ sallāpāyā** ti na samattho sallāpaṃ kātuṃ. **Antamantānevā** ti koci maṃ pañhaṃ puccheyyāti pañhābhīto antamantāneva pantasenāsanāni sevati. **Gokāṇā** ti ekakkhihatā kāṇagāvī. Sā kira pariyantacārinī hoti, antamantāneva sevati. Sā kira kāṇakkhibhāvena vanantābhimukhīpi na sakkoti bhavituṃ. Kasmā? Yasmā pattena vā sākhāya vā kaṇṭakena vā pahārassa bhāyati. Gunnaṃ abhimukhīpi na sakkoti bhavituṃ. Kasmā? Yasmā siṅgena vā kaṇṇena vā vālena vā pahārassa bhāyati. **Iṅghā** ti codanatthe nipāto. **Saṃsādeyyāmā** ti ekapañhapucchaneneva saṃsādanaṃ visādamāpannaṃ kareyyāma. **Tucchakumbhīva nan** ti rittaghaṭaṃ viya naṃ. **Orodheyyāmā** ti vinandheyyāma. Pūritaghaṭo hi ito cito ca parivattetvā na suvinandhanīyo hoti. Rittako yathāruci parivattetvā sakkā hoti vinandhituṃ, evameva hatapaññatāya rittakumbhisadisaṃ samaṇaṃ gotamaṃ vādavinandhanena samantā vinandhissāmāti vadati.

Iti paribbājako satthu suvaṇṇavaṇṇaṃ nalāṭamaṇḍalaṃ apassanto dasabalassa parammukhā attano balaṃ dīpento asambhinnaṃ khattiyakumāraṃ jātiyā ghaṭṭayanto caṇḍālaputto viya asambhinnakesarasīhaṃ migarājānaṃ thāmena ghaṭṭento jarasiṅgālo viya ca nānappakāraṃ tucchagajjitaṃ gajji. Upāsakopi cintesi “ayaṃ paribbājako ati viya gajjati, avīciphusanatthāya pādaṃ, bhavaggaggahaṇatthāya hatthaṃ pasārayanto viya niratthakaṃ vāyamati. Sace me satthā imaṃ ṭhānamāgaccheyya, imassa paribbājakassa yāva bhavaggā ussitaṃ mānaddhajaṃ ṭhānasova opāteyyā” ti.

#### 54

Bhagavāpi tesaṃ taṃ kathāsallāpaṃ assosiyeva. Tena vuttaṃ “assosi kho imaṃ kathāsallāpan” ti.

**Sumāgadhāyā** ti sumāgadhā nāma pokkharaṇī, yassā tīre nisinno aññataro puriso padumanāḷantarehi asurabhavanaṃ pavisantaṃ asurasenaṃ addasa. **Moranivāpo** ti nivāpo vuccati bhattaṃ, yattha morānaṃ abhayena saddhiṃ nivāpo dinno, taṃ ṭhānanti attho. **Abbhokāse** ti aṅgaṇaṭṭhāne. **Assāsapattā** ti tuṭṭhipattā somanassapattā. **Ajjhāsayan** ti uttamanissayabhūtaṃ. **Ādibrahmacariyan** ti purāṇabrahmacariyasaṅkhātaṃ ariyamaggaṃ. Idaṃ vuttaṃ hoti – “ko nāma so, bhante, dhammo yena Bhagavatā sāvakā vinītā ajjhāsayādibrahmacariyabhūtaṃ ariyamaggaṃ pūretvā arahattādhigamavasena assāsapattā paṭijānantī” ti.

## Tapojigucchāvādavaṇṇanā

#### 55

**Vippakatā** ti mamāgamanapaccayā aniṭṭhitā, va hutvā ṭhitā, kathehi, ahametaṃ niṭṭhapetvā matthakaṃ pāpetvā dassemīti sabbaññupavāraṇaṃ pavāresi.

#### 56

**Dujjānaṃ kho** ti Bhagavā paribbājakassa vacanaṃ sutvā “ayaṃ paribbājako mayā sāvakānaṃ desetabbaṃ dhammaṃ tehi pūretabbaṃ paṭipattiṃ pucchati, sacassāhaṃ āditova taṃ kathessāmi, kathitampi naṃ na jānissati, ayaṃ pana vīriyena pāpajigucchanavādo, handāhaṃ etasseva visaye pañhaṃ pucchāpetvā puthusamaṇabrāhmaṇānaṃ laddhiyā niratthakabhāvaṃ dassemi. Atha pacchā imaṃ pañhaṃ byākarissāmī” ti cintetvā **dujjānaṃ kho** etantiādimāha. Tattha **sake ācariyake** ti attano ācariyavāde. **Adhijegucche** ti vīriyena pāpajigucchanabhāve. **Kathaṃ santā** ti kathaṃ bhūtā. **Tapojigucchā** ti vīriyena pāpajigucchā pāpavivajjanā. **Paripuṇṇā** ti parisuddhā. **Kathaṃ aparipuṇṇā** ti kathaṃ aparisuddhā hotīti evaṃ pucchāti. **Yatra hi nāmā** ti yo nāma.

#### 57

**Appasadde katvā** ti nirave appasadde katvā. So kira cintesi – “samaṇo gotamo ekaṃ pañhampi na katheti, sallāpakathāpissa atibahukā natthi, ime pana ādito paṭṭhāya samaṇaṃ gotamaṃ anuvattanti c’eva pasaṃsanti ca, handāhaṃ ime nissadde katvā sayaṃ kathemī” ti. So tathā akāsi. Tena vuttaṃ “appasadde katvā” ti. “Tapojigucchavādā” tiādīsu tapojigucchaṃ vadāma, manasāpi tameva sārato gahetvā vicarāma, kāyenapimhā tameva allīnā, nānappakārakaṃ attakilamathānuyogamanuyuttā viharāmāti attho.

## Upakkilesavaṇṇanā

#### 58

**Tapassī** ti tapanissitako. “Acelako” tiādīni sīhanāde <small>(dī. ni. aṭṭha. 1.393)</small> vitthāritanayen’eva veditabbāni. **Tapaṃ samādiyatī** ti acelakabhāvādikaṃ tapaṃ sammā ādiyati, daḷhaṃ gaṇhāti. **Attamano hotī** ti ko añño mayā sadiso imasmiṃ tape atthīti tuṭṭhamano hoti. **Paripuṇṇasaṅkappo** ti alamettāvatāti evaṃ pariyositasaṅkappo, idañca titthiyānaṃ vasena āgataṃ. Sāsanāvacarenāpi pana dīpetabbaṃ. Ekacco hi dhutaṅgaṃ samādiyati, so teneva dhutaṅgena ko añño mayā sadiso dhutaṅgadharoti attamano hoti paripuṇṇasaṅkappo. **Tapassino upakkileso hotī** ti duvidhassāpetassa tapassino ayaṃ upakkileso hoti. Ettāvatāyaṃ tapo upakkileso hotīti vadāmi.

**Attānukkaṃsetī** ti “ko mayā sadiso atthī” ti attānaṃ ukkaṃsati ukkhipati. **Paraṃ vambhetī** ti “ayaṃ na mādiso” ti paraṃ saṃhāreti avakkhipati.

**Majjatī** ti mānamadakaraṇena majjati. **Mucchatī** ti mucchito hoti gadhito ajjhāpanno. **Pamādamāpajjatī** ti etadeva sāranti pamādamāpajjati. Sāsane pabbajitopi dhutaṅgasuddhiko hoti, na kammaṭṭhānasuddhiko. Dhutaṅgameva arahattaṃ viya sārato pacceti.

#### 59

**Lābhasakkārasilokan** ti ettha cattāro paccayā labbhantīti lābhā, teyeva suṭṭhu katvā paṭisaṅkharitvā laddhā sakkāro, vaṇṇabhaṇanaṃ siloko. **Abhinibbattetī** ti acelakādibhāvaṃ terasadhutaṅgasamādānaṃ vā nissāya mahālābho uppajjati, tasmā “abhinibbattetī” ti vutto. Sesamettha purimavāranayen’eva duvidhassāpi tapassino vasena veditabbaṃ.

#### 60

**Vodāsaṃ āpajjatī** ti dvebhāgaṃ āpajjati, dve bhāge karoti. **Khamatī** ti ruccati. **Nakkhamatī** ti na ruccati. **Sāpekkho pajahatī** ti sataṇho pajahati. Kathaṃ? Pātova khīrabhattaṃ bhutto hoti. Ath’assa maṃsabhojanaṃ upaneti. Tassa evaṃ hoti “idāni evarūpaṃ kadā labhissāma, sace jāneyyāma, pātova khīrabhattaṃ na bhuñjeyyāma, kiṃ mayā sakkā kātuṃ, gaccha bho, tvameva bhuñjā” ti jīvitaṃ pariccajanto viya sāpekkho pajahati. **Gadhito** ti gedhajāto. **Mucchito** ti balavataṇhāya mucchito saṃmuṭṭhassatī hutvā. **Ajjhāpanno** ti āmise atilaggo, “bhuñjissatha, āvuso” ti dhammanimantanamattampi akatvā mahante mahante kabaḷe karoti. **Anādīnavadassāvī** tiādīnavamattampi na passati. **Anissaraṇapañño** ti idha mattaññutānissaraṇapaccavekkhaṇaparibhogamattampi na karoti. **Lābhasakkārasilokanikantihetū** ti lābhādīsu taṇhāhetu.

#### 61

**Saṃbhakkhetī** ti saṃkhādati. **Asanivicakkan** ti vicakkasaṇṭhānā asaniyeva. Idaṃ vuttaṃ hoti “asanivicakkaṃ imassa dantakūṭaṃ mūlabījādīsu na kiñci na saṃbhuñjati. Atha ca pana naṃ samaṇappavādena samaṇoti sañjānantī” ti. Evaṃ apasādeti avakkhipati. Idaṃ titthiyavasena āgataṃ. Bhikkhuvasena pan’ettha ayaṃ yojanā, attanā dhutaṅgadharo hoti, so aññaṃ evaṃ apasādeti “kiṃ samaṇā nāma ime samaṇamhāti vadanti, dhutaṅgamattampi natthi, uddesabhattādīni pariyesantā paccayabāhullikā vicarantī” ti. **Lūkhājīvin** ti acelakādivasena vā dhutaṅgavasena vā lūkhājīviṃ. **Issāmacchariyan** ti parassa sakkārādisampattikhīyanalakkhaṇaṃ issaṃ, sakkārādikaraṇaakkhamanalakkhaṇaṃ macchariyañca.

#### 62

**Āpāthakanisādī hotī** ti manussānaṃ āpāthe dassanaṭṭhāne nisīdati. Yattha te passanti, tattha ṭhito vaggulivataṃ carati, pañcātapaṃ tappati, ekapādena tiṭṭhati, sūriyaṃ namassati. Sāsane pabbajitopi samādinnadhutaṅgo sabbarattiṃ sayitvā manussānaṃ cakkhupathe tapaṃ karoti, mahāsāyanheyeva cīvarakuṭiṃ karoti, sūriye uggate paṭisaṃharati, manussānaṃ āgatabhāvaṃ ñatvā ghaṇḍiṃ paharitvā cīvaraṃ matthake ṭhapetvā caṅkamaṃ otarati, sammuñjaniṃ gahetvā vihāraṅgaṇaṃ sammajjati.

**Attānan** ti attano guṇaṃ **adassayamāno** ti ettha a-kāro nipātamattaṃ, dassayamānoti attho. **Idampi me tapasmin** ti idampi kammaṃ mameva tapasmiṃ, paccatte vā bhummaṃ, idampi mama tapoti attho. So hi asukasmiṃ ṭhāne acelako atthi muttācārotiādīni sutvā amhākaṃ esa tapo, amhākaṃ so antevāsikotiādīni bhaṇati. Asukasmiṃ vā pana ṭhāne paṃsukūliko bhikkhu atthītiādīni sutvā amhākaṃ esa tapo, amhākaṃ so antevāsikotiādīni bhaṇati.

**Kiñcidevā** ti kiñci vajjaṃ diṭṭhigataṃ vā. **Paṭicchannaṃ sevatī** ti yathā aññe na jānanti, evaṃ sevati. **Akkhamamānaṃ āha khamatī** ti aruccamānaṃyeva ruccati meti vadati. Attanā kataṃ atimahantampi vajjaṃ appamattakaṃ katvā paññapeti, parena kataṃ dukkaṭamattaṃ vītikkamampi pārājikasadisaṃ katvā dasseti. **Anuññeyyan** ti anujānitabbaṃ anumoditabbaṃ.

#### 63

**Kodhano hoti upanāhī** ti kujjhanalakkhaṇena kodhena, veraappaṭinissaggalakkhaṇena upanāhena ca samannāgato. **Makkhī hoti paḷāsī** ti paraguṇamakkhanalakkhaṇena makkhena, yugaggāhalakkhaṇena paḷāsena ca samannāgato.

**Issukī hoti maccharī** ti parasakkārādīsu usūyanalakkhaṇāya issāya, āvāsakulalābhavaṇṇadhammesu maccharāyanalakkhaṇena pañcavidhamaccherena ca samannāgato hoti. **Saṭho hoti māyāvī** ti kerāṭikalakkhaṇena sāṭheyyena, katappaṭicchādanalakkhaṇāya māyāya ca samannāgato hoti. **Thaddho hoti atimānī** ti nissinehanikkaruṇathaddhalakkhaṇena thambhena, atikkamitvā maññanalakkhaṇena atimānena ca samannāgato hoti. **Pāpiccho hotī** ti asantasambhāvanapatthanalakkhaṇāya pāpicchatāya samannāgato hoti. **Pāpikānan** ti tāsaṃyeva lāmakānaṃ icchānaṃ vasaṃ gato. **Micchādiṭṭhiko** ti natthi dinnantiādinayappavattāya ayāthāvadiṭṭhiyā upeto. **Antaggāhikāyā** ti sāyeva diṭṭhi ucchedantassa gahitattā “antaggāhikā” ti vuccati, tāya samannāgatoti attho. **Sandiṭṭhiparāmāsī** tiādīsu sayaṃ diṭṭhi sandiṭṭhi, sandiṭṭhimeva parāmasati gahetvā vadatīti **sandiṭṭhiparāmāsī**. Ādhānaṃ vuccati daḷhaṃ suṭṭhu ṭhapitaṃ, tathā katvā gaṇhātīti **ādhānaggāhī**. Ariṭṭho viya na sakkā hoti paṭinissajjāpetunti **duppaṭinissaggī. Yadime** ti yadi ime.

## Parisuddhapapaṭikappattakathāvaṇṇanā

#### 64

**Idha, nigrodha, tapassī** ti evaṃ Bhagavā aññatitthiyehi gahitaladdhiṃ tesaṃ rakkhitaṃ tapaṃ sabbameva saṃkiliṭṭhanti upakkilesapāḷiṃ dassetvā idāni parisuddhapāḷidassanatthaṃ desanamārabhanto **idha, nigrodhā** tiādimāha. Tattha “na attamano” tiādīni vuttavipakkhavaseneva veditabbāni. Sabbavāresu ca lūkhatapassino c’eva dhutaṅgadharassa ca vasena yojanā veditabbā. **Evaṃ so tasmiṃ ṭhāne parisuddho hotī** ti evaṃ so tena na attamanatā na paripuṇṇasaṅkappabhāvasaṅkhātena kāraṇena parisuddho nirupakkileso hoti, uttari vāyamamāno kammaṭṭhānasuddhiko hutvā arahattaṃ pāpuṇāti. Iminā nayena sabbavāresu attho veditabbo.

#### 69

**Addhā kho, bhante** ti bhante evaṃ sante ekaṃseneva vīriyena pāpajigucchanavādo parisuddho hotīti anujānāti. Ito parañca aggabhāvaṃ vā sārabhāvaṃ vā ajānanto **aggappattā sārappattā cā** ti āha. Ath’assa Bhagavā sārappattabhāvaṃ paṭisedhento **na kho nigrodhā** tiādimāha. **Papaṭikappattā hotī** ti sāravato rukkhassa sāraṃ phegguṃ tacañca atikkamma bahipapaṭikasadisā hotīti dasseti.

## Parisuddhatacappattādikathāvaṇṇanā

#### 70

**Aggaṃ pāpetū** ti desanāvasena aggaṃ pāpetvā desetu, sāraṃ pāpetvā desetūti dasabalaṃ yācati. **Cātuyāmasaṃvarasaṃvuto** ti catubbidhena saṃvarena pihito. **Na pāṇaṃ atipātetī** ti pāṇaṃ na hanati. **Na bhāvitamāsīsatī** ti bhāvitaṃ nāma tesaṃ saññāya pañca kāmaguṇā, te na āsīsati na sevatīti attho.

**Aduṃ cassa hotī** ti etañcassa idāni vuccamānaṃ “so abhiharatī” tiādilakkhaṇaṃ. **Tapassitāyā** ti tapassibhāvena hoti. Tattha **so abhiharatī** ti so taṃ sīlaṃ abhiharati, uparūpari vaḍḍheti. Sīlaṃ me paripuṇṇaṃ, tapo āraddho, alamettāvatāti na vīriyaṃ vissajjeti. **No hīnāyāvattatī** ti hīnāya gihibhāvatthāya na āvattati. Sīlato uttari visesādhigamatthāya vīriyaṃ karotiyeva, evaṃ karonto so vivittaṃ senāsanaṃ bhajati. “Araññan” tiādīni sāmaññaphale <small>(dī. ni. aṭṭha. 1.216)</small> vitthāritāneva. “Mettāsahagatenā” tiādīni visuddhimagge vaṇṇitāni. **Tacappattā** ti papaṭikato abbhantaraṃ tacaṃ pattā. **Phegguppattā** ti tacato abbhantaraṃ phegguṃ pattā, pheggusadisā hotīti attho.

#### 74

“Ettāvatā, kho nigrodha, tapojigucchā aggappattā ca hoti sārappattā cā” ti idaṃ Bhagavā titthiyānaṃ vasenāha. Titthiyānañhi lābhasakkāro rukkhassa sākhāpalāsasadiso. Pañcasīlamattakaṃ papaṭikasadisaṃ. Aṭṭhasamāpattimattaṃ tacasadisaṃ. Pubbenivāsañāṇāvasānā abhiññā pheggusadisā. Dibbacakkhuṃ panete arahattanti gahetvā vicaranti. Tena nesaṃ taṃ rukkhassa sārasadisaṃ. Sāsane pana lābhasakkāro sākhāpalāsasadiso. Sīlasampadā papaṭikasadisā. Jhānasamāpattiyo tacasadisā. Lokiyābhiññā pheggusadisā. Maggaphalaṃ sāro. Iti Bhagavatā attano sāsanaṃ onatavinataphalabhārabharitarukkhūpamāya upamitaṃ. So desanākusalatāya tato tacasārasampattito mama sāsanaṃ uttaritarañceva paṇītatarañca, taṃ tuvaṃ kadā jānissasīti attanodesanāya visesabhāvaṃ dassetuṃ “iti kho nigrodhā” ti desanaṃ ārabhi. **Te paribbājakā** ti te tassa parivārā tiṃsasatasaṅkhyā paribbājakā. **Ettha mayaṃ anassāmā** ti ettha acelakapāḷiādīsu, idaṃ vuttaṃ hoti “amhākaṃ acelakapāḷimattampi natthi, kuto parisuddhapāḷi. Amhākaṃ parisuddhapāḷimattampi natthi, kuto cātuyāmasaṃvarādīni. Cātuyāmasaṃvaropi natthi, kuto araññavāsādīni. Araññavāsopi natthi, kuto nīvaraṇappahānādīni. Nīvaraṇappahānampi natthi, kuto brahmavihārādīni. Brahmavihāramattampi natthi, kuto pubbenivāsādīni. Pubbenivāsañāṇamattampi natthi, kuto amhākaṃ dibbacakkhu. Ettha mayaṃ saācariyakā naṭṭhā” ti. **Ito bhiyyo uttaritaran** ti ito dibbacakkhuñāṇādhigamato bhiyyo aññaṃ uttaritaraṃ visesādhigamaṃ mayaṃ sutivasenāpi na jānāmāti vadanti.

## Nigrodhassapajjhāyanavaṇṇanā

#### 75

**Atha nigrodhaṃ paribbājakan** ti evaṃ kirassa ahosi “ime paribbājakā idāni Bhagavato bhāsitaṃ sussūsanti, iminā ca nigrodhena Bhagavato parammukhā kakkhaḷaṃ durāsadavacanaṃ vuttaṃ, idāni ayampi sotukāmo jāto, kālo dāni me imassa mānaddhajaṃ nipātetvā Bhagavato sāsanaṃ ukkhipitun” ti. Atha nigrodhaṃ paribbājakaṃ etad avoca. Aparampissa ahosi “ayaṃ mayi akathente satthāraṃ na khamāpessati, tadassa anāgate ahitāya dukkhāya saṃvattissati, mayā pana kathite khamāpessati, tadassa bhavissati dīgharattaṃ hitāya sukhāyā” ti. Atha nigrodhaṃ paribbājakaṃ etad avoca. **Aparisāvacaraṃ pana naṃ karothā** ti ettha **panā** ti nipāto, atha naṃ aparisāvacaraṃ karothāti attho. “Aparisāvacaretan” tipi pāṭho, aparisāvacaraṃ vā etaṃ karotha, gokāṇādīnaṃ vā aññataranti attho.

**Gokāṇan** ti etthāpi gokāṇaṃ pariyantacāriniṃ viya karothāti attho. **Tuṇhībhūto** ti tuṇhībhāvaṃ upagato. **Maṅkubhūto** ti nittejataṃ āpanno. **Pattakkhandho** ti onatagīvo. **Adhomukho** ti heṭṭhāmukho.

#### 76

**Buddho so Bhagavā bodhāyā** ti sayaṃ buddho sattānampi catusaccabodhatthāya dhammaṃ deseti. **Danto** ti cakkhutopi danto…pe… manatopi danto. **Damathāyā** ti aññesampi damanatthāya eva, na vādatthāya. **Santo** ti rāgasantatāya santo, dosamohasantatāya sabba akusalasabbābhisaṅkhārasantatāya santo. **Samathāyā** ti mahājanassa rāgādisamanatthāya dhammaṃ deseti. **Tiṇṇo** ti cattāro oghe tiṇṇo. **Taraṇāyā** ti mahājanassa oghanittharaṇatthāya. **Parinibbuto** ti kilesaparinibbānena parinibbuto. **Parinibbānāyā** ti mahājanassāpi sabbakilesaparinibbānatthāya dhammaṃ deseti.

## Brahmacariyapariyosānādivaṇṇanā

#### 77

**Accayo** tiādīni sāmaññaphale <small>(dī. ni. aṭṭha. 1.250)</small> vuttāni. **Ujujātiko** ti kāyavaṅkādivirahito ujusabhāvo. **Ahamanusāsāmī** ti ahaṃ tādisaṃ puggalaṃ anusāsāmi, dhammaṃ assa desemi. **Sattāhan** ti sattadivasāni, idaṃ sabbam pi Bhagavā dandhapaññaṃ puggalaṃ sandhāyāha asaṭho pana amāyāvī ujujātiko taṃmuhutteneva arahattaṃ pattuṃ sakkhissati. Iti Bhagavā “asaṭhan” tiādivacanena saṭho hi vaṅkavaṅko, mayāpi na sakkā anusāsitunti dīpento paribbājakaṃ pādesu gahetvā mahāmerupādatale viya khipittha. Kasmā? Ayañ hi atisaṭho, kuṭilacitto satthari evaṃ kathentepi buddhadhammasaṅghesu nādhimuccati, adhimuccanatthāya sotaṃ na odahati, kohaññe ṭhito satthāraṃ khamāpeti. Tasmā Bhagavā tassajjhāsayaṃ viditvā “etu viññū puriso asaṭho” tiādimāha. Saṭhaṃ panāhaṃ anusāsituṃ na sakkomīti.

#### 78

**Antevāsikamyatā** ti antevāsikamyatāya, amhe antevāsike icchanto. **Evamāhā** ti “etu viññupuriso” tiādimāha. **Yo eva vo ācariyo** ti yo eva tumhākaṃ pakatiyā ācariyo. **Uddesā no cāvetukāmo** ti attano anusāsaniṃ gāhāpetvā amhe amhākaṃ uddesato cāvetukāmo. **So eva vo uddeso hotū** ti yo tumhākaṃ pakatiyā uddeso, so tumhākaṃyeva hotu, na mayaṃ tumhākaṃ uddesena atthikā. **Ājīvā** ti ājīvato. **Akusalasaṅkhātā** ti akusalāti koṭṭhāsaṃ pattā. **Akusalā dhammā** ti dvādasa akusalacittuppādadhammā taṇhāyeva vā visesena. Sā hi punabbhavakaraṇato “ponobbhavikā” ti vuttā. **Sadarathā** ti kilesadarathasampayuttā. **Jātijarāmaraṇiyā** ti jātijarāmaraṇānaṃ paccayabhūtā. **Saṃkilesikā dhammā** ti dvādasa akusalacittuppādā. **Vodāniyā** ti, samathavipassanā dhammā. Te hi satte vodāpenti, tasmā “vodāniyā” ti vuccanti. **Paññāpāripūrin** ti maggapaññāpāripūriṃ. **Vepullattañcā** ti phalapaññāvepullataṃ, ubhopi vā etāni aññamaññavevacanāneva. Idaṃ vuttaṃ hoti “tato tumhe maggapaññañceva phalapaññañca diṭṭheva dhamme sayaṃ abhiññā sacchikatvā upasampajja viharissathā” ti. Evaṃ Bhagavā paribbājake ārabbha attano ovādānusāsaniyā phalaṃ dassento arahattanikūṭena desanaṃ niṭṭhapesi.

#### 79

**Yathā taṃ mārenā** ti yathā mārena pariyuṭṭhitacittā nisīdanti evameva tuṇhībhūtā…pe… appaṭibhānā nisinnā.

Māro kira satthā ativiya gajjanto buddhabalaṃ dīpetvā imesaṃ paribbājakānaṃ dhammaṃ deseti, kadāci dhammābhisamayo bhaveyya, handāhaṃ pariyuṭṭhāmīti so tesaṃ cittāni pariyuṭṭhāsi. Appahīnavipallāsānañhi cittaṃ mārassa yathākāmakaraṇīyaṃ hoti. Tepi mārena pariyuṭṭhitacittā thaddhaṅgapaccaṅgā viya tuṇhī appaṭibhānā nisīdiṃsu. Atha satthā ime paribbājakā ativiya niravā hutvā nisinnā, kiṃ nu khoti āvajjanto mārena pariyuṭṭhitabhāvaṃ aññāsi. Sace pana tesaṃ maggaphaluppattihetu bhaveyya, māraṃ paṭibāhitvāpi Bhagavā dhammaṃ deseyya, so pana tesaṃ natthi. “Sabbepi me tucchapurisā” ti aññāsi. Tena vuttaṃ “atha kho Bhagavato etad ahosi sabbe pi me moghapurisā” tiādi.

Tattha **phuṭṭhā pāpimatā** ti pāpimatā mārena phuṭṭhā. **Yatra hi nāmā** ti yesu nāma. **Aññāṇatthampī** ti jānanatthampi. **Kiṃ karissati sattāho** ti samaṇena gotamena paricchinnasattāho amhākaṃ kiṃ karissati. Idaṃ vuttaṃ hoti “samaṇena gotamena ‘sayaṃ abhiññā sacchikatvā upasampajja viharissati sattāhan’ti vuttaṃ, so sattāho amhākaṃ kiṃ apphāsukaṃ karissati. Handa mayaṃ sattāhabbhantare etaṃ dhammaṃ sacchikātuṃ sakkā, na sakkāti aññāṇatthampi brahmacariyaṃ carissāmā” ti. Atha vā jānāma tāvassa dhammanti ekadivase ekavāraṃ aññāṇatthampi etesaṃ cittaṃ nuppannaṃ, sattāho pana etesaṃ kusītānaṃ kiṃ karissati, kiṃ sakkhissanti te sattāhaṃ pūretunti ayamettha adhippāyo. **Sīhanādan** ti paravādabhindanaṃ sakavādasamussāpanañca abhītanādaṃ naditvā. **Paccupaṭṭhāsī** ti patiṭṭhito. **Tāvadevā** ti tasmiññeva khaṇe. **Rājagahaṃ pāvisī** ti rājagahameva paviṭṭho. Tesaṃ pana paribbājakānaṃ kiñcāpi idaṃ suttantaṃ sutvā viseso na nibbatto, āyatiṃ pana nesaṃ vāsanāya paccayo bhavissatīti. Sesaṃ sabbattha uttānamevāti.

{{<eof>}}
    Iti sumaṅgalavilāsiniyā dīghanikāyaṭṭhakathāyaṃ<br>
    Udumbarikasuttavaṇṇanā niṭṭhitā.
{{</eof>}}