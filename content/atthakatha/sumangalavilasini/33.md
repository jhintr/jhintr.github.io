---
title: "Saṅgītisuttavaṇṇanā"
subtitle: ""
language: "pi"
date: 2022-07-27T15:01:41+08:00
lastmod: 2022-07-27T15:01:41+08:00
draft: false
brewing: false
weight: 310
---

#### 296

**Evaṃ me sutan** ti saṅgītisuttaṃ. Tatrāyamapubbapadavaṇṇanā – **cārikaṃ caramāno** ti nibaddhacārikaṃ caramāno. Tadā kira satthā dasasahassacakkavāḷe ñāṇajālaṃ pattharitvā lokaṃ volokayamāno pāvānagaravāsino mallarājāno disvā ime rājāno mayhaṃ sabbaññutaññāṇajālassa anto paññāyanti, kiṃ nu khoti āvajjanto “rājāno ekaṃ sandhāgāraṃ kāresuṃ, mayi gate maṅgalaṃ bhaṇāpessanti, ahaṃ tesaṃ maṅgalaṃ vatvā uyyojetvā ‘bhikkhusaṅghassa dhammakathaṃ kathehī’ ti Sāriputtaṃ vakkhāmi, Sāriputto tīhi piṭakehi sammasitvā cuddasapañhādhikena pañhasahassena paṭimaṇḍetvā bhikkhusaṅghassa saṅgītisuttaṃ nāma kathessati, suttantaṃ āvajjetvā pañca bhikkhusatāni saha paṭisambhidāhi arahattaṃ pāpuṇissantī” ti imamatthaṃ disvā cārikaṃ pakkanto. Tena vuttaṃ – “mallesu cārikaṃ caramāno” ti.

## Ubbhatakanavasandhāgāravaṇṇanā

#### 297

**Ubbhatakan** ti tassa nāmaṃ, uccattā vā evaṃ vuttaṃ. **Sandhāgāran** ti nagaramajjhe sandhāgārasālā. **Samaṇena vā** ti ettha yasmā gharavatthupariggahakāleyeva devatā attano vasanaṭṭhānaṃ gaṇhanti. Tasmā devena vāti avatvā “samaṇena vā brāhmaṇena vā kenaci vā manussabhūtenā” ti vuttaṃ. **Yena Bhagavā ten’upasaṅkamiṃsū** ti Bhagavato āgamanaṃ sutvā “amhehi gantvāpi na Bhagavā ānīto, dūtaṃ pesetvāpi na pakkosāpito, sayam eva pana mahābhikkhusaṅghaparivāro amhākaṃ vasanaṭṭhānaṃ sampatto, amhehi ca sandhāgārasālā kāritā, ettha mayaṃ dasabalaṃ ānetvā maṅgalaṃ bhaṇāpessāmā” ti cintetvā upasaṅkamiṃsu.

#### 298

**Yena sandhāgāraṃ ten’upasaṅkamiṃsū** ti taṃ divasaṃ kira sandhāgāre cittakammaṃ niṭṭhapetvā aṭṭakā muttamattā honti, buddhā ca nāma araññajjhāsayā araññārāmā, antogāme vaseyyuṃ vā no vā. Tasmā Bhagavato manaṃ jānitvā va paṭijaggissāmāti cintetvā te Bhagavantaṃ upasaṅkamiṃsu. Idāni pana manaṃ labhitvā paṭijaggitukāmā yena sandhāgāraṃ ten’upasaṅkamiṃsu. **Sabbasantharin** ti yathā sabbaṃ santhataṃ hoti, evaṃ. **Yena Bhagavā ten’upasaṅkamiṃsū** ti ettha pana te mallarājāno sandhāgāraṃ paṭijaggitvā nagaravīthiyopi sammajjāpetvā dhaje ussāpetvā gehadvāresu puṇṇaghaṭe ca kadaliyo ca ṭhapāpetvā sakalanagaraṃ dīpamālādīhi vippakiṇṇatārakaṃ viya katvā khīrapāyake dārake khīraṃ pāyyetha, dahare kumāre lahuṃ lahuṃ bhojāpetvā sayāpetha, uccāsaddaṃ mā karittha, ajja ekarattiṃ satthā antogāme vasissati, buddhā nāma appasaddakāmā hontīti bheriṃ carāpetvā sayaṃ daṇḍadīpikaṃ ādāya yena Bhagavā ten’upasaṅkamiṃsu.

#### 299

**Bhagavantaṃ yeva purakkhatvā** ti Bhagavantaṃ purato katvā. Tattha Bhagavā bhikkhūnañceva upāsakānañca majjhe nisinno ativiya virocati, samantapāsādiko suvaṇṇavaṇṇo abhirūpo dassanīyo. Purimakāyato suvaṇṇavaṇṇā rasmi uṭṭhahitvā asītihatthaṃ ṭhānaṃ gaṇhāti. Pacchimakāyato. Dakkhiṇahatthato. Vāmahatthato suvaṇṇavaṇṇā rasmi uṭṭhahitvā asītihatthaṃ ṭhānaṃ gaṇhāti. Upari kesantato paṭṭhāya sabbakesāvaṭṭehi moragīvavaṇṇā rasmi uṭṭhahitvā gaganatale asītihatthaṃ ṭhānaṃ gaṇhāti. Heṭṭhā pādatalehi pavāḷavaṇṇā rasmi uṭṭhahitvā ghanapathaviyaṃ asītihatthaṃ ṭhānaṃ gaṇhāti. Evaṃ samantā asīti hatthamattaṃ ṭhānaṃ chabbaṇṇā buddharasmiyo vijjotamānā vipphandamānā vidhāvanti. Sabbe disābhāgā suvaṇṇacampakapupphehi vikiriyamānā viya suvaṇṇaghaṭato nikkhantasuvaṇṇarasadhārāhi siñcamānā viya pasāritasuvaṇṇapaṭaparikkhittā viya verambhavātasamuṭṭhitakiṃsukakaṇikārapupphacuṇṇasamākiṇṇā viya ca vippakāsanti.

Bhagavatopi asītianubyañjanabyāmappabhādvattiṃsavaralakkhaṇasamujjalaṃ sarīraṃ samuggatatārakaṃ viya gaganatalaṃ, vikasitamiva padumavanaṃ, sabbapāliphullo viya yojanasatiko pāricchattako paṭipāṭiyā ṭhapitānaṃ dvattiṃsacandānaṃ dvattiṃsasūriyānaṃ dvattiṃsacakkavattirājānaṃ dvattiṃsadevarājānaṃ dvattiṃsamahābrahmānaṃ siriyā siriṃ abhibhavamānaṃ viya virocati. Parivāretvā nisinnā bhikkhūpi sabbeva appicchā santuṭṭhā pavivittā asaṃsaṭṭhā āraddhavīriyā vattāro vacanakkhamā codakā pāpagarahino sīlasampannā samādhisampannā paññāvimutti vimuttiñāṇadassanasampannā. Tehi parivārito Bhagavā rattakambalaparikkhitto viya suvaṇṇakkhandho, rattapadumavanasaṇḍamajjhagatā viya suvaṇṇanāvā, pavāḷavedikāparikkhitto viya suvaṇṇapāsādo virocittha.

Asītimahātherāpi naṃ meghavaṇṇaṃ paṃsukūlaṃ pārupitvā maṇivammavammitā viya mahānāgā parivārayiṃsu vantarāgā bhinnakilesā vijaṭitajaṭā chinnabandhanā kule vā gaṇe vā alaggā. Iti Bhagavā sayaṃ vītarāgo vītarāgehi, vītadoso vītadosehi, vītamoho vītamohehi, nittaṇho nittaṇhehi, nikkileso nikkilesehi, sayaṃ buddho bahussutabuddhehi parivārito pattaparivāritaṃ viya kesaraṃ, kesaraparivāritā viya kaṇṇikā, aṭṭhanāgasahassaparivārito viya chaddanto nāgarājā, navutihaṃsasahassaparivārito viya dhataraṭṭho haṃsarājā, senaṅgaparivārito viya cakkavattirājā, marugaṇaparivārito viya sakko devarājā, brahmagaṇaparivārito viya hārito mahābrahmā, asamena buddhavesena aparimāṇena buddhavilāsena tassaṃ parisati nisinno pāveyyake malle bahud eva rattiṃ dhammiyā kathāya sandassetvā uyyojesi.

Ettha ca **dhammikathā** nāma sandhāgāraanumodanappaṭisaṃyuttā pakiṇṇakakathā veditabbā. Tadā hi Bhagavā ākāsagaṅgaṃ otārento viya pathavojaṃ ākaḍḍhanto viya mahājambuṃ matthake gahetvā cālento viya yojaniyamadhugaṇḍaṃ cakkayantena pīḷetvā madhupānaṃ pāyamāno viya ca pāveyyakānaṃ mallānaṃ hitasukhāvahaṃ pakiṇṇakakathaṃ kathesi.

#### 300

**Tuṇhībhūtaṃ tuṇhībhūtan** ti yaṃ yaṃ disaṃ anuviloketi, tattha tattha tuṇhībhūtameva. **Anuviloketvā** ti maṃsacakkhunā dibbacakkhunāti dvīhi cakkhūhi tato tato viloketvā. Maṃsacakkhunā hi nesaṃ bahiddhā iriyāpathaṃ pariggahesi. Tattha ekabhikkhussāpi neva hatthakukkuccaṃ na pādakukkuccaṃ ahosi, na koci sīsamukkhipi, na kathaṃ kathesi, na niddāyanto nisīdi. Sabbepi tīhi sikkhāhi sikkhitā nivāte padīpasikhā viya niccalā nisīdiṃsu. Iti nesaṃ imaṃ iriyāpathaṃ maṃsacakkhunā pariggahesi. Ālokaṃ pana vaḍḍhayitvā dibbacakkhunā hadayarūpaṃ disvā abbhantaragataṃ sīlaṃ olokesi. So anekasatānaṃ bhikkhūnaṃ antokumbhiyaṃ jalamānaṃ padīpaṃ viya arahattupagaṃ sīlaṃ addasa. Āraddhavipassakā hi te bhikkhū. Iti nesaṃ sīlaṃ disvā “imepi bhikkhū mayhaṃ anucchavikā, ahampi imesaṃ anucchaviko” ti cakkhutalesu nimittaṃ ṭhapetvā bhikkhusaṅghaṃ oloketvā āyasmantaṃ Sāriputtaṃ āmantesi “piṭṭhi me āgilāyatī” ti. Kasmā āgilāyati? Bhagavato hi chabbassāni mahāpadhānaṃ padahantassa mahantaṃ kāyadukkhaṃ ahosi. Ath’assa aparabhāge mahallakakāle piṭṭhivāto uppajji.

**Saṅghāṭiṃ paññāpetvā** ti sandhāgārassa kira ekapasse te rājāno kappiyamañcakaṃ paññapesuṃ “appeva nāma satthā nipajjeyyā” ti. Satthāpi catūhi iriyāpathehi paribhuttaṃ imesaṃ mahapphalaṃ bhavissatīti tattha saṅghāṭiṃ paññāpetvā nipajji.

## Bhinnanigaṇṭhavatthuvaṇṇanā

#### 301

**Tassa kālaṅkiriyāyā** ti ādīsu yaṃ vattabbaṃ, taṃ sabbaṃ heṭṭhā vuttameva.

#### 302

**Āmantesī** ti bhaṇḍanādivūpasamakaraṃ svākhyātaṃ dhammaṃ desetukāmo āmantesi.

## Ekakavaṇṇanā

#### 303

**Tatthā** ti tasmiṃ dhamme. **Saṅgāyitabban** ti samaggehi gāyitabbaṃ, ekavacanehi aviruddhavacanehi bhaṇitabbaṃ. **Na vivaditabban** ti atthe vā byañjane vā vivādo na kātabbo. **Eko dhammo** ti ekakadukatikādivasena bahudhā sāmaggirasaṃ dassetukāmo paṭhamaṃ tāva “eko dhammo” ti āha. **Sabbe sattā** ti kāmabhavādīsu saññābhavādīsu ekavokārabhavādīsu ca sabbabhavesu sabbe sattā. **Āhāraṭṭhitikā** ti āhārato ṭhiti etesanti āhāraṭṭhitikā. Iti sabbasattānaṃ ṭhiti hetu āhāro nāma eko dhammo amhākaṃ satthārā yāthāvato ñatvā sammadakkhāto āvusoti dīpeti.

Nanu ca evaṃ sante yaṃ vuttaṃ “asaññasattā devā ahetukā anāhārā aphassakā” tiādi,. <small>(vibha. 1017)</small> taṃ vacanaṃ virujjhatīti, na virujjhati. Tesañhi jhānaṃ āhāro hoti. Evaṃ santepi “cattārome, bhikkhave, āhārā bhūtānaṃ vā sattānaṃ ṭhitiyā sambhavesīnaṃ vā anuggahāya. Katame cattāro? Kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṃ catutthan” ti <small>(saṃ. ni. 2.11)</small> idampi virujjhatīti, idampi na virujjhati. Etasmiñhi sutte nippariyāyena āhāralakkhaṇāva dhammā āhārāti vuttā. Idha pana pariyāyena paccayo āhāroti vutto. Sabbadhammānañhi paccayo laddhuṃ vaṭṭati. So ca yaṃ yaṃ phalaṃ janeti, taṃ taṃ āharati nāma, tasmā āhāroti vuccati. Ten’ev’āha “avijjampāhaṃ, bhikkhave, sāhāraṃ vadāmi, no anāhāraṃ. Ko ca, bhikkhave, avijjāya āhāro? Pañcanīvaraṇātissa vacanīyaṃ. Pañcanīvaraṇepāhaṃ, bhikkhave, sāhāre vadāmi, no anāhāre. Ko ca, bhikkhave, pañcannaṃ nīvaraṇānaṃ āhāro? Ayonisomanasikārotissa vacanīyan” ti <small>(a. ni. 10.61)</small> Ayaṃ idha adhippeto.

Etasmiñhi paccayāhāre gahite pariyāyāhāropi nippariyāyāhāropi sabbo gahitova hoti. Tattha asaññabhave paccayāhāro labbhati. Anuppanne hi buddhe titthāyatane pabbajitā vāyokasiṇe parikammaṃ katvā catutthajjhānaṃ nibbattetvā tato vuṭṭhāya dhī cittaṃ, dhibbatetaṃ cittaṃ cittassa nāma abhāvoyeva sādhu, cittañhi nissāyeva vadhabandhādipaccayaṃ dukkhaṃ uppajjati. Citte asati natthetanti khantiṃ ruciṃ uppādetvā aparihīnajjhānā kālaṅkatvā asaññabhave nibbattanti. Yo yassa iriyāpatho manussaloke paṇihito ahosi, so tena iriyāpathena nibbattitvā pañca kappasatāni ṭhito vā nisinno vā nipanno vā hoti. Evarūpānampi sattānaṃ paccayāhāro labbhati. Te hi yaṃ jhānaṃ bhāvetvā nibbattā, tadeva nesaṃ paccayo hoti. Yathā jiyāvegena khittasaro yāva jiyāvego atthi, tāva gacchati, evaṃ yāva jhānapaccayo atthi, tāva tiṭṭhanti. Tasmiṃ niṭṭhite khīṇavego saro viya patanti. Ye pana te nerayikā neva uṭṭhānaphalūpajīvī na puññaphalūpajīvīti vuttā, tesaṃ ko āhāroti? Tesaṃ kammameva āhāro. Kiṃ pañca āhārā atthīti ce. Pañca, na pañcāti idaṃ na vattabbaṃ. Nanu paccayo āhāroti vuttametaṃ. Tasmā yena kammena te niraye nibbattā, tadeva tesaṃ ṭhitipaccayattā āhāro hoti. Yaṃ sandhāya idaṃ vuttaṃ “na ca tāva kālaṅkaroti, yāva na taṃ pāpakammaṃ byantī hotī” ti. <small>(ma. ni. 3.250)</small>

Kabaḷīkāraṃ āhāraṃ ārabbha c’ettha vivādo na kātabbo. Mukhe uppanno kheḷopi hi tesaṃ āhārakiccaṃ sādheti. Kheḷopi hi niraye dukkhavedaniyo hutvā paccayo hoti, sagge sukhavedaniyo. Iti kāmabhave nippariyāyena cattāro āhārā. Rūpārūpabhavesu ṭhapetvā asaññaṃ sesānaṃ tayo. Asaññānañceva avasesānañca paccayāhāroti iminā āhārena “sabbe sattā āhāraṭṭhitikā” ti etaṃ pañhaṃ kathetvā “ayaṃ kho āvuso” ti evaṃ niyyātanampi “atthi kho āvuso” ti puna uddharaṇampi akatvā “sabbe sattā saṅkhāraṭṭhitikā” ti dutiyapañhaṃ vissajjesi.

Kasmā pana na niyyātesi na uddharittha? Tattha tattha niyyātiyamānepi uddhariyamānepi pariyāpuṇituṃ vācetuṃ dukkhaṃ hoti, tasmā dve ekābaddhe katvā vissajjesi. Imasmimpi vissajjane heṭṭhā vuttapaccayova attano phalassa saṅkharaṇato saṅkhāroti vutto. Iti heṭṭhā āhārapaccayo kathito, idha saṅkhārapaccayoti ayamettha heṭṭhimato viseso. “Heṭṭhā nippariyāyāhāro gahito, idha pariyāyāhāroti evaṃ gahite viseso pākaṭo bhaveyya, no ca gaṇhiṃsū’ ti mahāsīvatthero āha. Indriyabaddhassapi hi anindriyabaddhassapi paccayo laddhuṃ vaṭṭati. Vinā paccayena dhammo nāma natthi. Tattha anindriyabaddhassa tiṇarukkhalatādino pathavīraso āporaso ca paccayo hoti. Deve avassante hi tiṇādīni milāyanti, vassante ca pana haritāni honti. Iti tesaṃ pathavīraso āporaso ca paccayo hoti. Indriyabaddhassa avijjā taṇhā kammaṃ āhāroti evamādayo paccayā, iti heṭṭhā paccayoyeva āhāroti kathito, idha saṅkhāroti. Ayamevettha viseso.

**Ayaṃ kho, āvuso** ti āvuso amhākaṃ satthārā mahābodhimaṇḍe nisīditvā sayaṃ sabbaññutaññāṇena sacchikatvā ayaṃ ekadhammo desito. Tattha ekadhamme tumhehi sabbeh’eva saṅgāyitabbaṃ na vivaditabbaṃ. **Yathayidaṃ brahmacariyan** ti yathā saṅgāyamānānaṃ tumhākaṃ idaṃ sāsanabrahmacariyaṃ addhaniyaṃ assa. Ekena hi bhikkhunā “atthi, kho āvuso, eko dhammo sammadakkhāto. Katamo eko dhammo? Sabbe sattā āhāraṭṭhitikā. Sabbe sattā saṅkhāraṭṭhitikā” ti kathite tassa kathaṃ sutvā añño kathessati. Tassapi aññoti evaṃ paramparakathāniyamena idaṃ brahmacariyaṃ ciraṃ tiṭṭhamānaṃ sadevakassa lokassa atthāya hitāya bhavissatīti ekakavasena dhammasenāpati Sāriputtatthero sāmaggirasaṃ dassesīti.

{{<eop>}}Ekakavaṇṇanā niṭṭhitā.{{</eop>}}

## Dukavaṇṇanā

#### 304

Iti ekakavasena sāmaggirasaṃ dassetvā idāni dukavasena dassetuṃ puna desanaṃ ārabhi. Tattha nāmarūpaduke **nāman** ti cattāro arūpino khandhā nibbānañca. Tattha cattāro khandhā nāmanaṭṭhena **nāmaṃ**. Nāmanaṭṭhenāti nāmakaraṇaṭṭhena. Yathā hi mahājanasammatattā mahāsammatassa “mahāsammato” ti nāmaṃ ahosi, yathā mātāpitaro “ayaṃ tisso nāma hotu, phusso nāma hotū” ti evaṃ puttassa kittimanāmaṃ karonti, yathā vā “dhammakathiko vinayadharo” ti guṇato nāmaṃ āgacchati, na evaṃ vedanādīnaṃ. Vedanādayo hi mahāpathavīādayo viya attano nāmaṃ karontāva uppajjanti. Tesu uppannesu tesaṃ nāmaṃ uppannameva hoti. Na hi vedanaṃ uppannaṃ “tvaṃ vedanā nāma hohī” ti, koci bhaṇati, na cassā yena kenaci kāraṇena nāmaggahaṇakiccaṃ atthi, yathā pathaviyā uppannāya “tvaṃ pathavī nāma hohī” ti nāmaggahaṇakiccaṃ natthi, cakkavāḷasinerumhi candimasūriyanakkhattesu uppannesu “tvaṃ cakkavāḷaṃ nāma, tvaṃ nakkhattaṃ nāma hohī” ti nāmaggahaṇakiccaṃ natthi, nāmaṃ uppannameva hoti, opapātikā paññatti nipatati, evaṃ vedanāya uppannāya “tvaṃ vedanā nāma hohī” ti nāmaggahaṇakiccaṃ natthi, tāya uppannāya vedanāti nāmaṃ uppannameva hoti. Saññādīsupi eseva nayo atītepi hi vedanā vedanāyeva. Saññā. Saṅkhārā. Viññāṇaṃ viññāṇameva. Anāgatepi. Paccuppannepi. Nibbānaṃ pana sadāpi nibbānamevāti. Nāmanaṭṭhena nāmaṃ. Namanaṭṭhenāpi c’ettha cattāro khandhā nāmaṃ. Te hi ārammaṇābhimukhaṃ namanti. Nāmanaṭṭhena sabbam pi nāmaṃ. Cattāro hi khandhā ārammaṇe aññamaññaṃ nāmenti, nibbānaṃ ārammaṇādhipatipaccayatāya attani anavajjadhamme nāmeti.

**Rūpan** ti cattāro ca mahābhūtā catunnañca mahābhūtānaṃ upādāya rūpaṃ, taṃ sabbam pi ruppanaṭṭhena **rūpaṃ**. Tassa vitthārakathā Visuddhimagge vuttanayen’eva veditabbā.

**Avijjā** ti dukkhādīsu aññāṇaṃ. Ayam pi vitthārato Visuddhimagge kathitāyeva. **Bhavataṇhā** ti bhavapatthanā. Yathāha “tattha katamā bhavataṇhā? Yo bhavesu bhavacchando” tiādi. <small>(dha. sa. 1319)</small>

**Bhavadiṭṭhī** ti bhavo vuccati sassataṃ, sassatavasena uppajjanakadiṭṭhi. Sā “tattha katamā bhavadiṭṭhi? ‘Bhavissati attā ca loko cā’ ti yā evarūpā diṭṭhi diṭṭhigatan” ti ādinā. <small>(dha. sa. 1320)</small> nayena abhidhamme vitthāritā. **Vibhavadiṭṭhī** ti vibhavo vuccati ucchedaṃ, ucchedavasena uppajjanakadiṭṭhi. Sāpi “tattha katamā vibhavadiṭṭhi? ‘Na bhavissati attā ca loko cā’ ti <small>(dha. sa. 285)</small> Yā evarūpā diṭṭhi diṭṭhigatan” ti ādinā <small>(dha. sa. 1321)</small> nayena tatth’eva vitthāritā.

**Ahirikan** ti “yaṃ na hirīyati hirīyitabbenā” ti <small>(dha. sa. 1328)</small> evaṃ vitthāritā nillajjatā. **Anottappan** ti “yaṃ na ottappati ottappitabbenā” ti <small>(dha. sa. 1329)</small> evaṃ vitthārito abhāyanakaākāro.

**Hirī ca ottappañcā** ti “yaṃ hirīyati hirīyitabbena, ottappati ottappitabbenā” ti <small>(dha. sa. 1330-31)</small> evaṃ vitthāritāni hiriottappāni. Api c’ettha ajjhattasamuṭṭhānā **hirī**, bahiddhāsamuṭṭhānaṃ **ottappaṃ**. Attādhipateyyā hirī, lokādhipateyyaṃ ottappaṃ. Lajjāsabhāvasaṇṭhitā hirī, bhayasabhāvasaṇṭhitaṃ ottappaṃ. Vitthārakathā pan’ettha sabbākārena Visuddhimagge vuttā.

**Dovacassatā** ti dukkhaṃ vaco etasmiṃ vippaṭikūlagāhimhi vipaccanīkasāte anādare puggaleti dubbaco, tassa kammaṃ dovacassaṃ, tassa bhāvo **dovacassatā**. Vitthārato pan’esā “tattha katamā dovacassatā? Sahadhammike vuccamāne dovacassāyan” ti <small>(dha. sa. 1332)</small> abhidhamme āgatā. Sā atthato saṅkhārakkhandho hoti. “Catunnañca khandhānaṃ etenākārena pavattānaṃ etaṃ adhivacanan” ti vadanti. **Pāpamittatā** ti pāpā assaddhādayo puggalā etassa mittāti pāpamitto, tassa bhāvo pāpamittatā. Vitthārato pan’esā – “tattha katamā pāpamittatā? Ye te puggalā assaddhā dussīlā appassutā maccharino duppaññā. Yā tesaṃ sevanā nisevanā saṃsevanā bhajanā saṃbhajanā bhatti saṃbhatti taṃsampavaṅkatā” ti <small>(dha. sa. 1333)</small> evaṃ āgatā. Sāpi atthato dovacassatā viya daṭṭhabbā.

**Sovacassatā ca kalyāṇamittatā** ca vuttappaṭipakkhanayena veditabbā. Ubhopi panetā idha lokiyalokuttaramissakā kathitā.

**Āpattikusalatā** ti “pañcapi āpattikkhandhā āpattiyo, sattapi āpattikkhandhā āpattiyo. Yā tāsaṃ āpattīnaṃ āpattikusalatā paññā pajānanā” ti <small>(dha. sa. 1336)</small> evaṃ vutto āpattikusalabhāvo.

**Āpattivuṭṭhānakusalatā** ti “yā tāhi āpattīhi vuṭṭhānakusalatā paññā pajānanā” ti <small>(dha. sa. 1337)</small> evaṃ vuttā saha kammavācāya āpattīhi vuṭṭhānaparicchedajānanā paññā.

**Samāpattikusalatā** ti “atthi savitakkasavicārā samāpatti, atthi avitakkavicāramattā samāpatti, atthi avitakkaavicārā samāpatti. Yā tāsaṃ samāpattīnaṃ kusalatā paññā pajānanā” ti <small>(dha. sa. 1338)</small> evaṃ vuttā saha parikammena appanāparicchedajānanā paññā. **Samāpattivuṭṭhānakusalatā** ti “yā tāhi samāpattīhi vuṭṭhānakusalatā paññā pajānanā” ti <small>(dha. sa. 1339)</small> evaṃ vuttā yathāparicchinnasamayavaseneva samāpattito vuṭṭhānasamatthā “ettakaṃ gate sūriye uṭṭhahissāmī” ti vuṭṭhānakālaparicchedakā paññā.

**Dhātukusalatā** ti “aṭṭhārasa dhātuyo cakkhudhātu…pe… manoviññāṇadhātu. Yā tāsaṃ dhātūnaṃ kusalatā paññā pajānanā” ti <small>(dha. sa. 1340)</small> evaṃ vuttā aṭṭhārasannaṃ dhātūnaṃ sabhāvaparicchedakā savanadhāraṇasammasanapaṭivedhapaññā. **Manasikārakusalatā** ti “yā tāsaṃ dhātūnaṃ manasikārakusalatā paññā pajānanā” ti <small>(dha. sa. 1341)</small> evaṃ vuttā tāsaṃ yeva dhātūnaṃ sammasanapaṭivedhapaccavekkhaṇapaññā.

**Āyatanakusalatā** ti “dvādasāyatanāni cakkhāyatanaṃ…pe… dhammāyatanaṃ. Yā tesaṃ āyatanānaṃ āyatanakusalatā paññā pajānanā” ti <small>(dha. sa. 1342)</small> evaṃ vuttā dvādasannaṃ āyatanānaṃ uggahamanasikārapajānanā paññā. Api ca dhātukusalatāpi uggahamanasikārasavanasammasanapaṭivedhapaccavekkhaṇesu vattati manasikārakusalatāpi āyatanakusalatāpi. Ayaṃ pan’ettha viseso, savanauggahapaccavekkhaṇā lokiyā, paṭivedho lokuttaro, sammasanamanasikārā lokiyalokuttaramissakā. **Paṭiccasamuppādakusalatā** ti “avijjāpaccayā saṅkhārā…pe… samudayo hotī ti yā tattha paññā pajānanā” ti <small>(dha. sa. 1343)</small> evaṃ vuttā dvādasannaṃ paccayākārānaṃ uggahādivasena pavattā paññā.

**Ṭhānakusalatā** ti “ye ye dhammā yesaṃ yesaṃ dhammānaṃ hetupaccayā uppādāya taṃ taṃ ṭhānanti yā tattha paññā pajānanā” ti <small>(dha. sa. 1344)</small> evaṃ vuttā “cakkhuṃ vatthuṃ katvā rūpaṃ ārammaṇaṃ katvā uppannassa cakkhuviññāṇassa cakkhurūpaṃ <small>(dha. sa. aṭṭha. 1344)</small> ṭhānañceva kāraṇañcā” ti evaṃ ṭhānaparicchindanasamatthā paññā. **Aṭṭhānakusalatā** ti “ye ye dhammā yesaṃ yesaṃ dhammānaṃ na hetū na paccayā uppādāya taṃ taṃ aṭṭhānanti yā tattha paññā pajānanā” ti <small>(dha. sa. 1345)</small> evaṃ vuttā “cakkhuṃ vatthuṃ katvā rūpaṃ ārammaṇaṃ katvā sotaviññāṇādīni nuppajjanti, tasmā tesaṃ cakkhurūpaṃ na ṭhānaṃ na kāraṇan” ti evaṃ aṭṭhānaparicchindanasamatthā paññā apica etasmiṃ duke “kittāvatā pana, bhante, ṭhānāṭhānakusalo bhikkhūti alaṃ vacanāyāti. Idhānanda, bhikkhu aṭṭhānametaṃ anavakāso, yaṃ diṭṭhisampanno puggalo kañci saṅkhāraṃ niccato upagaccheyya, netaṃ ṭhānaṃ vijjatīti pajānāti. Ṭhānañca kho etaṃ vijjati, yaṃ puthujjano kañci saṅkhāraṃ niccato upagaccheyyā” ti <small>(ma. ni. 3.127)</small> imināpi suttena attho veditabbo.

**Ajjavan** ti gomuttavaṅkatā candavaṅkatā naṅgalakoṭivaṅkatāti tayo anajjavā. Ekacco hi bhikkhu paṭhamavaye ekavīsatiyā anesanāsu chasu ca agocaresu carati, majjhimapacchimavayesu lajjī kukkuccako sikkhākāmo hoti, ayaṃ gomuttavaṅkatā nāma. Eko paṭhamavayepi pacchimavayepi catupārisuddhisīlaṃ pūreti, lajjī kukkuccako sikkhākāmo hoti, majjhimavaye purimasadiso, ayaṃ candavaṅkatā nāma. Eko paṭhamavayepi majjhimavayepi catupārisuddhisīlaṃ pūreti, lajjī kukkuccako sikkhākāmo hoti, pacchimavaye purimasadiso ayaṃ naṅgalakoṭivaṅkatā nāma. Eko sabbametaṃ vaṅkataṃ pahāya tīsupi vayesu pesalo lajjī kukkuccako sikkhākāmo hoti. Tassa yo so ujubhāvo, idaṃ ajjavaṃ nāma. Abhidhammepi vuttaṃ – “tattha katamo ajjavo. Yā ajjavatā ajimhatā avaṅkatā akuṭilatā, ayaṃ vuccati ajjavo” ti. <small>(dha. sa. 1346)</small> **Lajjavan** ti “tattha katamo lajjavo? Yo hirīyati hirīyitabbena hirīyati pāpakānaṃ akusalānaṃ dhammānaṃ samāpattiyā. Ayaṃ vuccati lajjavo” ti evaṃ vutto lajjībhāvo.

**Khantī** ti “tattha katamā khanti? Yā khanti khamanatā adhivāsanatā acaṇḍikkaṃ anassuropo attamanatā cittassā” ti <small>(dha. sa. 1348)</small> evaṃ vuttā adhivāsanakhanti. **Soraccan** ti “tattha katamaṃ soraccaṃ? Yo kāyiko avītikkamo, vācasiko avītikkamo, kāyikavācasiko avītikkamo. Idaṃ vuccati soraccaṃ. Sabbo pi sīlasaṃvaro soraccan” ti <small>(dha. sa. 1349)</small> evaṃ vutto suratabhāvo.

**Sākhalyan** ti “tattha katamaṃ sākhalyaṃ? Yā sā vācā aṇḍakā kakkasā parakaṭukā parābhisajjanī kodhasāmantā asamādhisaṃvattanikā, tathārūpiṃ vācaṃ pahāya yā sā vācā neḷā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṃ vācaṃ bhāsitā hoti. Yā tattha saṇhavācatā sakhilavācatā apharusavācatā. Idaṃ vuccati sākhalyan” ti. <small>(dha. sa. 1350)</small> evaṃ vutto sammodakamudukabhāvo. **Paṭisanthāro** ti ayaṃ lokasannivāso āmisena dhammena cā ti dvīhi chiddo, tassa taṃ chiddaṃ yathā na paññāyati, evaṃ pīṭhassa viya paccattharaṇena āmisena dhammena ca paṭisantharaṇaṃ. Abhidhammepi vuttaṃ “tattha katamo paṭisanthāro? Āmisapaṭisanthāro ca dhammapaṭisanthāro ca. Idhekacco paṭisanthārako hoti āmisapaṭisanthārena vā dhammapaṭisanthārena vā. Ayaṃ vuccati paṭisanthāro” ti <small>(dha. sa. 1351)</small> Ettha ca āmisena saṅgaho āmisapaṭisanthāro nāma. Taṃ karontena mātāpitūnaṃ bhikkhugatikassa veyyāvaccakarassa rañño corānañca aggaṃ aggahetvāpi dātuṃ vaṭṭati. Āmasitvā dinne hi rājāno ca corā ca anatthampi karonti jīvitakkhayampi pāpenti, anāmasitvā dinne attamanā honti. Coranāgavatthuādīni c’ettha vatthūni kathetabbāni. Tāni samantapāsādikāya vinayaṭṭhakathāyaṃ <small>(pāci. aṭṭha. 185-7)</small> vitthāritāni. Sakkaccaṃ uddesadānaṃ pāḷivaṇṇanā dhammakathākathananti evaṃ dhammena saṅgaho dhammapaṭisanthāro nāma.

**Avihiṃsā** ti karuṇāpi karuṇāpubbabhāgopi. Vuttam pi c’etaṃ – “tattha katamā avihiṃsā? Yā sattesu karuṇā karuṇāyanā karuṇāyitattaṃ karuṇācetovimutti, ayaṃ vuccati avihiṃsā” ti. **Soceyyan** ti mettāya ca mettāpubbabhāgassa ca vasena sucibhāvo. Vuttam pi c’etaṃ – “tattha katamaṃ soceyyaṃ? Yā sattesu metti mettāyanā mettāyitattaṃ mettācetovimutti, idaṃ vuccati soceyyan” ti.

**Muṭṭhassaccan** ti sativippavāso, yathāha “tattha katamaṃ muṭṭhassaccaṃ? Yā asati ananussati appaṭissati assaraṇatā adhāraṇatā pilāpanatā sammussanatā, idaṃ vuccati muṭṭhassaccaṃ”. <small>(dha. sa. 1356)</small> **Asampajaññan** ti, “tattha katamaṃ asampajaññaṃ? Yaṃ aññāṇaṃ adassanaṃ avijjālaṅgī moho akusalamūlan” ti evaṃ vuttā avijjāyeva. **Sati** satiyeva. **Sampajaññaṃ** ñāṇaṃ.

**Indriyesu aguttadvāratā** ti “tattha katamā indriyesu aguttadvāratā? Idhekacco cakkhunā rūpaṃ disvā nimittaggāhī hotī” ti ādinā <small>(dha. sa. 1352)</small> nayena vitthārito indriyasaṃvarabhedo. **Bhojane amattaññutā** ti “tattha katamā bhojane amattaññutā? Idhekacco appaṭisaṅkhā ayoniso āhāraṃ āhāreti davāya madāya maṇḍanāya vibhūsanāya. Yā tattha asantuṭṭhitā amattaññutā appaṭisaṅkhā bhojane” ti evaṃ āgato bhojane amattaññubhāvo. Anantaraduko vuttappaṭipakkhanayena veditabbo.

**Paṭisaṅkhānabalan** ti “tattha katamaṃ paṭisaṅkhānabalaṃ? Yā paññā pajānanā” ti evaṃ vitthāritaṃ appaṭisaṅkhāya akampanañāṇaṃ. **Bhāvanābalan** ti bhāventassa uppannaṃ balaṃ. Atthato vīriyasambojjhaṅgasīsena satta bojjhaṅgā honti. Vuttam pi c’etaṃ – “tattha katamaṃ bhāvanābalaṃ? Yā kusalānaṃ dhammānaṃ āsevanā bhāvanā bahulīkammaṃ, idaṃ vuccati bhāvanābalaṃ. Sattabojjhaṅgā bhāvanābalan” ti.

**Satibalan** ti assatiyā akampanavasena satiyeva. **Samādhibalan** ti uddhacce akampanavasena samādhiyeva. **Samatho** samādhi. **Vipassanā** paññā. Samathova taṃ ākāraṃ gahetvā puna pavattetabbassa samathassa nimittavasena **samathanimittaṃ paggāhanimittepi** eseva nayo. **Paggāho** vīriyaṃ. **Avikkhepo** ekaggatā. Imehi pana sati ca sampajaññañca paṭisaṅkhānabalañca bhāvanābalañca satibalañca samādhibalañca samatho ca vippassanā ca samathanimittañca paggāhanimittañca paggāho ca avikkhepo cā ti chahi dukehi parato sīladiṭṭhisampadādukena ca lokiyalokuttaramissakā dhammā kathitā.

**Sīlavipattī** ti “tattha katamā sīlavipatti? Kāyiko vītikkamo…pe… sabbam pi dussīlyaṃ sīlavipattī” ti evaṃ vutto sīlavināsako asaṃvaro. **Diṭṭhivipattī** ti “tattha katamā diṭṭhivipatti? Natthi dinnaṃ natthi yiṭṭhan” ti evaṃ āgatā sammādiṭṭhivināsikā micchādiṭṭhi.

**Sīlasampadā** ti “tattha katamā sīlasampadā? Kāyiko avītikkamo” ti evaṃ pubbe vuttasoraccameva sīlassa sampādanato paripūraṇato “sīlasampadā” ti vuttaṃ. Ettha ca “sabbopi sīlasaṃvaro sīlasampadā” ti idaṃ mānasikapariyādānatthaṃ vuttaṃ. **Diṭṭhisampadā** ti “tattha katamā diṭṭhisampadā? Atthi dinnaṃ atthi yiṭṭhaṃ…pe… sacchikatvā pavedentīti yā evarūpā paññā pajānanā” ti evaṃ āgataṃ diṭṭhipāripūribhūtaṃ ñāṇaṃ.

**Sīlavisuddhī** ti visuddhiṃ pāpetuṃ samatthaṃ sīlaṃ. Abhidhamme panāyaṃ “tattha katamā sīlavisuddhi? Kāyiko avītikkamo vācasiko avītikkamo kāyikavācasiko avītikkamo, ayaṃ vuccati sīlavisuddhī” ti evaṃ vibhattā. **Diṭṭhivisuddhī** ti visuddhiṃ pāpetuṃ samatthaṃ dassanaṃ. Abhidhamme panāyaṃ “tattha katamā diṭṭhivisuddhi? Kammassakatañāṇaṃ saccānulomikañāṇaṃ maggasamaṅgissañāṇaṃ phalasamaṅgissañāṇan” ti evaṃ vuttā. Ettha ca tividhaṃ duccaritaṃ attanā katampi parena katampi sakaṃ nāma na hoti atthabhañjanato. Sucaritaṃ sakaṃ nāma atthajananatoti evaṃ jānanaṃ kammassakatañāṇaṃ nāma. Tasmiṃ ṭhatvā bahuṃ vaṭṭagāmikammaṃ āyūhitvā sukhato sukheneva arahattaṃ pattā gaṇanapathaṃ vītivattā. **Vipassanāñāṇaṃ** pana vacīsaccañca anulometi, paramatthasaccañca na vilometīti saccānulomikaṃ ñāṇanti vuttaṃ.

“Diṭṭhivisuddhi kho pana yathādiṭṭhissa ca padhānan” ti ettha **diṭṭhivisuddhī** ti ñāṇadassanaṃ kathitaṃ. **Yathādiṭṭhissa ca padhānan** ti taṃsampayuttam eva vīriyaṃ. Api ca purimapadena catumaggañāṇaṃ. Pacchimapadena taṃsampayuttaṃ vīriyaṃ. **Abhidhamme** pana “diṭṭhivisuddhi kho panāti yā paññā pajānanā amoho dhammavicayo sammādiṭṭhi. Yathādiṭṭhissa ca padhānanti yo cetasiko vīriyārambho sammāvāyāmo” ti evaṃ ayaṃ duko vibhatto.

“Saṃvego ca saṃvejanīyesu ṭhānesū” ti ettha **“saṃvego** ti jātibhayaṃ jarābhayaṃ byādhibhayaṃ maraṇabhayan” ti evaṃ jātiādīni bhayato dassanañāṇaṃ. Saṃvejanīyaṃ ṭhānanti jātijarābyādhimaraṇaṃ. Etāni hi cattāri jāti dukkhā, jarā dukkhā, byādhi dukkho, maraṇaṃ dukkhanti evaṃ saṃveguppattikāraṇattā **saṃvejanīyaṃ ṭhānan** ti vuttāni. **Saṃviggassa ca yoniso padhānan** ti evaṃ saṃvegajātassa upāyapadhānaṃ. “Idha bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janetī” ti evaṃ āgatavīriyassetaṃ adhivacanaṃ.

**Asantuṭṭhitā ca kusalesu dhammesū** ti yā kusalānaṃ dhammānaṃ bhāvanāya asantuṭṭhassa bhiyyokamyatā, tāya hi samaṅgībhūto puggalo sīlaṃ pūretvā jhānaṃ uppādeti. Jhānaṃ labhitvā vipassanaṃ ārabhati. Āraddhavipassako arahattaṃ agahetvā antarā vosānaṃ nāpajjati. **Appaṭivānitā ca padhānasmin** ti “kusalānaṃ dhammānaṃ bhāvanāya sakkaccakiriyatā sātaccakiriyatā aṭṭhitakiriyatā anolīnavuttitā anikkhittachandatā anikkhittadhuratā āsevanā bhāvanā bahulīkamman” ti evaṃ vuttā rattindivaṃ cha koṭṭhāse katvā jāgariyānuyogavasena āraddhe padhānasmiṃ arahattaṃ apatvā anivattanatā.

**Vijjā** ti tisso vijjā. **Vimuttī** ti dve vimuttiyo, cittassa ca adhimutti, nibbānañca. Ettha ca aṭṭha samāpattiyo nīvaraṇādīhi suṭṭhu muttattā adhimutti nāma. Nibbānaṃ sabbasaṅkhatato muttattā vimuttīti veditabbaṃ.

**Khaye ñāṇan** ti kilesakkhayakare ariyamagge ñāṇaṃ. **Anuppāde ñāṇan** ti paṭisandhivasena anuppādabhūte taṃtaṃmaggavajjhakilesānaṃ vā anuppādapariyosāne uppanne ariyaphale ñāṇaṃ. Ten’ev’āha “khaye ñāṇanti maggasamaṅgissa ñāṇaṃ. Anuppāde ñāṇanti phalasamaṅgissa ñāṇan” ti. **Ime kho, āvuso** tiādi ekake vuttanayen’eva yojetabbaṃ. Iti pañcatiṃsāya dukānaṃ vasena thero sāmaggirasaṃ dassesīti.

{{<eop>}}Dukavaṇṇanā niṭṭhitā.{{</eop>}}

## Tikavaṇṇanā

#### 305

Iti dukavasena sāmaggirasaṃ dassetvā idāni tikavasena dassetuṃ puna ārabhi. Tattha lubbhatīti **lobho**. Akusalañca taṃ mūlañca, akusalānaṃ vā mūlanti **akusalamūlaṃ**. Dussatīti **doso**. Muyhatīti **moho**. Tesaṃ paṭipakkhanayena alobhādayo veditabbā.

Duṭṭhu caritāni, virūpāni vā caritānīti **duccaritāni**. Kāyena duccaritaṃ, kāyato vā pavattaṃ duccaritanti **kāyaduccaritaṃ**. Sesesupi eseva nayo. Suṭṭhu caritāni, sundarāni vā caritānīti **sucaritāni**. Dvepi cete tikā paṇṇattiyā vā kammapathehi vā kathetabbā. Paññattiyā tāva kāyadvāre paññattasikkhāpadassa vītikkamo **kāyaduccaritaṃ**. Avītikkamo **kāyasucaritaṃ**. Vacīdvāre paññattasikkhāpadassa vītikkamo **vacīduccaritaṃ**, avītikkamo **vacīsucaritaṃ**. Ubhayattha paññattassa sikkhāpadassa vītikkamova **manoduccaritaṃ**, avītikkamo **manosucaritaṃ**. Ayaṃ paṇṇattikathā. Pāṇātipātādayo pana tisso cetanā kāyadvārepi vacīdvārepi uppannā **kāyaduccaritaṃ**. Catasso musāvādādicetanā **vacīduccaritaṃ**. Abhijjhā byāpādo micchādiṭṭhīti tayo cetanāsampayuttadhammā **manoduccaritaṃ**. Pāṇātipātādīhi viramantassa uppannā tisso cetanāpi viratiyopi kāyasucaritaṃ. Musāvādādīhi viramantassa catasso cetanāpi viratiyopi vacīsucaritaṃ. Anabhijjhā abyāpādo sammādiṭṭhīti tayo cetanāsampayuttadhammā manosucaritanti ayaṃ kammapathakathā.

Kāmapaṭisaṃyutto vitakko **kāmavitakko**. Byāpādapaṭisaṃyutto vitakko **byāpādavitakko**. Vihiṃsāpaṭisaṃyutto vitakko **vihiṃsāvitakko**. Tesu dve sattesupi saṅkhāresupi uppajjanti. Kāmavitakko hi piye manāpe satte vā saṅkhāre vā vitakkentassa uppajjati. Byāpādavitakko appiye amanāpe satte vā saṅkhāre vā kujjhitvā olokanakālato paṭṭhāya yāva vināsanā uppajjati. Vihiṃsāvitakko saṅkhāresu nuppajjati. Saṅkhāro hi dukkhāpetabbo nāma natthi. Ime sattā haññantu vā ucchijjantu vā vinassantu vā mā vā ahesunti cintanakāle pana sattesu uppajjati.

Nekkhammapaṭisaṃyutto vitakko **nekkhammavitakko**. So asubhapubbabhāge kāmāvacaro hoti. Asubhajjhāne rūpāvacaro. Taṃ jhānaṃ pādakaṃ katvā uppannamaggaphalakāle lokuttaro. Abyāpādapaṭisaṃyutto vitakko **abyāpādavitakko**. So mettāpubbabhāge kāmāvacaro hoti. Mettājhāne rūpāvacaro. Taṃ jhānaṃ pādakaṃ katvā uppannamaggaphalakāle lokuttaro. Avihiṃsāpaṭisaṃyutto vitakko **avihiṃsāvitakko**. So karuṇāpubbabhāge kāmāvacaro. Karuṇājhāne rūpāvacaro. Taṃ jhānaṃ pādakaṃ katvā uppannamaggaphalakāle lokuttaro. Yadā alobho sīsaṃ hoti, tadā itare dve tadanvāyikā bhavanti. Yadā mettā sīsaṃ hoti, tadā itare dve tadanvāyikā bhavanti. Yadā karuṇā sīsaṃ hoti, tadā itare dve tadanvāyikā bhavantīti. Kāmasaṅkappādayo vuttanayen’eva veditabbā. Desanāmattameva h’etaṃ. Atthato pana kāmavitakkādīnañca kāmasaṅkappādīnañca nānākaraṇaṃ natthi.

Kāmapaṭisaṃyuttā saññā **kāmasaññā**. Byāpādapaṭisaṃyuttā saññā **byāpādasaññā**. Vihiṃsāpaṭisaṃyuttā saññā **vihiṃsāsaññā**. Tāsampi kāmavitakkādīnaṃ viya uppajjanākāro veditabbo. Taṃsampayuttāyeva hi etā. **Nekkhammasaññādayo** pi nekkhammavitakkādisampayuttāyeva. Tasmā tāsampi tatheva kāmāvacarādibhāvo veditabbo.

Kāmadhātuādīsu “kāmapaṭisaṃyutto takko vitakko micchāsaṅkappo. Ayaṃ vuccati kāmadhātu. Sabbepi akusalā dhammā kāmadhātū” ti ayaṃ **kāmadhātu**. “Byāpādapaṭisaṃyutto takko vitakko micchāsaṅkappo. Ayaṃ vuccati byāpādadhātu. Dasasu āghātavatthūsu cittassa āghāto paṭighāto anattamanatā cittassā” ti ayaṃ **byāpādadhātu**. “Vihiṃsā paṭisaṃyutto takko vitakko micchāsaṅkappo. Ayaṃ vuccati vihiṃsādhātu. Idhekacco pāṇinā vā leḍḍunā vā daṇḍena vā satthena vā rajjuyā vā aññataraññatarena vā satte viheṭhetī” ti ayaṃ **vihiṃsādhātu**. Tattha dve kathā sabbasaṅgāhikā ca asambhinnā ca. Tattha kāmadhātuyā gahitāya itarā dve gahitāva honti, tato pana nīharitvā ayaṃ byāpādadhātu ayaṃ vihiṃsādhātūti dassetīti ayaṃ sabbasaṅgāhikakathā nāma. Kāmadhātuṃ kathento pana Bhagavā byāpādadhātuṃ byāpādadhātuṭṭhāne, vihiṃsādhātuṃ vihiṃsādhātuṭṭhāne ṭhapetvā avasesaṃ kāmadhātu nāmāti kathesīti ayaṃ asambhinnakathā nāma.

Nekkhammadhātuādīsu “nekkhammapaṭisaṃyutto takko vitakko sammāsaṅkappo. Ayaṃ vuccati nekkhammadhātu. Sabbepi kusalā dhammā nekkhammadhātū” ti ayaṃ **nekkhammadhātu**. “Abyāpādapaṭisaṃyutto takko…pe… ayaṃ vuccati abyāpādadhātu. Yā sattesu metti…pe… mettācetovimuttī” ti ayaṃ **abyāpādadhātu**. “Avihiṃsāpaṭisaṃyutto takko…pe… ayaṃ vuccati avihiṃsādhātu. Yā sattesu karuṇā…pe… karuṇācetovimuttī” ti ayaṃ **avihiṃsādhātu**. Idhāpi vuttanayen’eva dve kathā veditabbā.

**Aparāpi tisso dhātuyo** ti aññāpi suññataṭṭhena tisso dhātuyo. Tāsu “tattha katamā kāmadhātu? Heṭṭhato avīcinirayaṃ pariyantaṃ karitvā” ti evaṃ vitthārito kāmabhavo **kāmadhātu** nāma. “Heṭṭhato brahmalokaṃ pariyantaṃ karitvā ākāsānañcāyatanupage deve pariyantaṃ karitvā” ti evaṃ vitthāritā pana rūpārūpabhavā itarā dve dhātuyo. Dhātuyā āgataṭṭhānamhi hi bhavena paricchinditabbā. Bhavassa āgataṭṭhāne dhātuyā paricchinditabbā. Idha bhavena paricchedo kathito. Rūpadhātuādīsu rūpārūpadhātuyo rūpārūpabhavāyeva. Nirodhadhātuyā nibbānaṃ kathitaṃ.

**Hīnā** dīsu hīnā dhātūti dvādasa akusalacittuppādā. Avasesā tebhūmakadhammā **majjhimadhātu**. Nava lokuttaradhammā **paṇītadhātu**.  

**Kāmataṇhā** ti pañcakāmaguṇiko rāgo. Rūpārūpabhavesu pana rāgo jhānanikantisassatadiṭṭhisahagato rāgo bhavavasena patthanā **bhavataṇhā**. Ucchedadiṭṭhisahagato rāgo **vibhavataṇhā**. Api ca ṭhapetvā pacchimaṃ taṇhādvayaṃ sesataṇhā kāmataṇhā nāma. Yathāha “tattha katamā bhavataṇhā? Bhavadiṭṭhisahagato rāgo sārāgo cittassa sārāgo. Ayaṃ vuccati bhavataṇhā. Tattha katamā vibhavataṇhā? Ucchedadiṭṭhisahagato rāgo sārāgo cittassa sārāgo, ayaṃ vuccati vibhavataṇhā. Avasesā taṇhā kāmataṇhā” ti. Puna kāmataṇhādīsu pañcakāmaguṇiko rāgo kāmataṇhā. Rūpārūpabhavesu chandarāgo itarā dve taṇhā. Abhidhamme panetā “kāmadhātupaṭisaṃyutto…pe… arūpadhātupaṭisaṃyutto” ti evaṃ vitthāritā. Iminā vārena kiṃ dasseti? Sabbepi tebhūmakā dhammā rajanīyaṭṭhena taṇhāvatthukāti sabbataṇhā kāmataṇhāya pariyādiyitvā tato nīharitvā itarā dve taṇhā dasseti. Rūpataṇhādīsu rūpabhave chandarāgo **rūpataṇhā**. Arūpabhave chandarāgo **arūpataṇhā**. Ucchedadiṭṭhisahagato rāgo **nirodhataṇhā**.  

Saṃyojanattike vaṭṭasmiṃ saṃyojayanti bandhantīti **saṃyojanāni**. Sati rūpādibhede kāye diṭṭhi, vijjamānā vā kāye diṭṭhīti **sakkāyadiṭṭhi**. Vicinanto etāya kicchati, na sakkoti sanniṭṭhānaṃ kātunti **vicikicchā**. Sīlañca vatañca parāmasatīti **sīlabbataparāmāso**. Atthato pana “rūpaṃ attato samanupassatī” ti ādinā nayena āgatā vīsativatthukā diṭṭhi **sakkāyadiṭṭhi** nāma. “Satthari kaṅkhatī” ti ādinā nayena āgatā aṭṭhavatthukā vimati **vicikicchā** nāma. “Idhekacco sīlena suddhi vatena suddhi sīlabbatena suddhīti sīlaṃ parāmasati, vataṃ parāmasati, sīlabbataṃ parāmasati. Yā evarūpā diṭṭhi diṭṭhigatan” ti ādinā nayena āgato vipariyesaggāho **sīlabbataparāmāso** nāma.

**Tayo āsavā** ti ettha cirapārivāsiyaṭṭhena vā āsavanaṭṭhena vā **āsavā**. Tattha “purimā, bhikkhave, koṭi na paññāyati avijjāya, ito pubbe avijjā nāhosi, atha pacchā samabhavī” ti, “purimā, bhikkhave, koṭi na paññāyati bhavataṇhāya bhavadiṭṭhiyā, ito pubbe bhavadiṭṭhi nāhosi, atha pacchā samabhavī” ti evaṃ tāva cirapārivāsiyaṭṭhena āsavā veditabbā. Cakkhuto rūpe savati āsavati sandati pavattati. Sotato sadde. Ghānato gandhe. Jivhāto rase. Kāyato phoṭṭhabbe. Manato dhamme savati āsavati sandati pavattatīti evaṃ āsavanaṭṭhena āsavāti veditabbā.

Pāḷiyaṃ pana katthaci dve āsavā āgatā “diṭṭhadhammikā ca āsavā samparāyikā ca āsavā” ti, katthaci “tayome, bhikkhave, āsavā. Kāmāsavo bhavāsavo avijjāsavo” ti tayo. Abhidhamme teyeva diṭṭhāsavena saddhiṃ cattāro. Nibbedhikapariyāye “atthi, bhikkhave, āsavā nirayagāminiyā, atthi āsavā tiracchānayonigāminiyā, atthi āsavā pettivisayagāminiyā, atthi āsavā manussalokagāminiyā atthi āsavā devalokagāminiyā” ti evaṃ pañca. Chakkanipāte āhuneyyasutte “atthi, bhikkhave, āsavā saṃvarā pahātabbā, atthi āsavā paṭisevanā pahātabbā, atthi āsavā parivajjanā pahātabbā, atthi āsavā adhivāsanā pahātabbā, atthi āsavā vinodanā pahātabbā, atthi āsavā bhāvanā pahātabbā” ti evaṃ cha. Sabbāsavapariyāye teyeva dassanāpahātabbehi saddhiṃ satta. Imasmiṃ pana saṅgītisutte tayo. Tattha “yo kāmesu kāmacchando” ti evaṃ vutto pañcakāmaguṇiko rāgo **kāmāsavo** nāma. “Yo bhavesu bhavacchando” ti evaṃ vutto sassatadiṭṭhisahagato rāgo, bhavavasena vā patthanā **bhavāsavo** nāma. “Dukkhe aññāṇan” ti ādinā nayena āgatā avijjā **avijjāsavo** nāmāti. Kāmabhavādayo kāmadhātuādivasena vuttāyeva.

Kāmesanādīsu “tattha katamā kāmesanā? Yo kāmesu kāmacchando kāmajjhosānaṃ, ayaṃ vuccati kāmesanā” ti evaṃ vutto kāmagavesanarāgo **kāmesanā** nāma. “Tattha katamā bhavesanā? Yo bhavesu bhavacchando bhavajjhosānaṃ, ayaṃ vuccati bhavesanā” ti evaṃ vutto bhavagavesanarāgo **bhavesanā** nāma. “Tattha katamā brahmacariyesanā? Sassato lokoti vā…pe… neva hoti na nahoti tathāgato parammaraṇāti vā, yā evarūpā diṭṭhi diṭṭhigataṃ vipariyesaggāho, ayaṃ vuccati brahmacariyesanā” ti evaṃ vuttā diṭṭhigatikasammatassa brahmacariyassa gavesanadiṭṭhi **brahmacariyesanā** nāma. Na kevalañ ca bhavarāgadiṭṭhiyova, tadekaṭṭhaṃ kammampi esanāyeva. Vuttañ h’etaṃ “tattha katamā kāmesanā? Kāmarāgo tadekaṭṭhaṃ akusalaṃ kāyakammaṃ vacīkammaṃ manokammaṃ, ayaṃ vuccati kāmesanā. Tattha katamā bhavesanā? Bhavarāgo tadekaṭṭhaṃ akusalaṃ kāyakammaṃ vacīkammaṃ manokammaṃ, ayaṃ vuccati bhavesanā. Tattha katamā brahmacariyesanā? Antaggāhikā diṭṭhi tadekaṭṭhaṃ akusalaṃ kāyakammaṃ vacīkammaṃ manokammaṃ, ayaṃ vuccati brahmacariyesanā” ti.

Vidhāsu “kathaṃvidhaṃ sīlavantaṃ vadanti, kathaṃvidhaṃ paññavantaṃ vadantī” ti ādīsu <small>(saṃ. ni. 1.95)</small> ākārasaṇṭhānaṃ vidhā nāma. “Ekavidhena ñāṇavatthu duvidhena ñāṇavatthū” ti ādīsu <small>(vibha. 751)</small> koṭṭhāso. “Seyyohamasmīti vidhā” ti ādīsu <small>(vibha. 920)</small> māno vidhā nāma. Idha so adhippeto. Māno hi seyyādivasena vidahanato **vidhā** ti vuccati. **Seyyohamasmī** ti iminā seyyasadisahīnānaṃ vasena tayo mānā vuttā. Sadisahīnesupi eseva nayo.

Ayañ hi **māno** nāma seyyassa tividho, sadisassa tividho, hīnassa tividhoti **navavidho** hoti. Tattha “seyyassa seyyohamasmī” ti māno rājūnañceva pabbajitānañca uppajjati.

Rājā hi raṭṭhena vā dhanavāhanehi vā “ko mayā sadiso atthī” ti etaṃ mānaṃ karoti. Pabbajitopi sīladhutaṅgādīhi “ko mayā sadiso atthī” ti etaṃ mānaṃ karoti. “Seyyassa sadisohamasmī” ti mānopi etesaṃ yeva uppajjati. Rājā hi raṭṭhena vā dhanavāhanehi vā aññarājūhi saddhiṃ mayhaṃ kiṃ nānākaraṇanti etaṃ mānaṃ karoti. Pabbajitopi sīladhutaṅgādīhipi aññena bhikkhunā mayhaṃ kiṃ nānākaraṇanti etaṃ mānaṃ karoti. “Seyyassa hīnohamasmī” ti mānopi etesaṃ yeva uppajjati. Yassa hi rañño raṭṭhaṃ vā dhanavāhanādīni vā nātisampannāni honti, so mayhaṃ rājāti vohāramukhamattameva, kiṃ rājā nāma ahanti etaṃ mānaṃ karoti. Pabbajitopi appalābhasakkāro ahaṃ dhammakathiko bahussuto mahātheroti kathāmattakameva, kiṃ dhammakathiko nāmāhaṃ kiṃ bahussuto kiṃ mahāthero yassa me lābhasakkāro natthī ti etaṃ mānaṃ karoti.

“Sadisassa seyyohamasmī” ti mānādayo amaccādīnaṃ uppajjanti. Amacco vā hi raṭṭhiyo vā bhogayānavāhanādīhi ko mayā sadiso añño rājapuriso atthīti vā mayhaṃ aññehi saddhiṃ kiṃ nānākaraṇanti vā amaccoti nāmameva mayhaṃ, ghāsacchādanamattampi me natthi, kiṃ amacco nāmāhanti vā ete māne karoti.

“Hīnassa seyyohamasmī” ti mānādayo dāsādīnaṃ uppajjanti. Dāso hi mātito vā pitito vā ko mayā sadiso añño dāso nāma atthi, aññe jīvituṃ asakkontā kucchihetu dāsā jātā, ahaṃ pana paveṇīāgatattā seyyoti vā paveṇīāgatabhāvena ubhatosuddhikadāsattena asukadāsena nāma saddhiṃ kiṃ mayhaṃ nānākaraṇanti vā kucchivasenāhaṃ dāsabya upagato, mātāpitukoṭiyā pana me dāsaṭṭhānaṃ natthi, kiṃ dāso nāma ahanti vā ete māne karoti. Yathā ca dāso, evaṃ pukkusacaṇḍālādayopi ete māne karontiyeva.

Ettha ca seyyassa seyyohamasmīti, ca sadisassa sadisohamasmīti ca hīnassa hīnohamasmīti ca ime tayo mānā yāthāvamānā nāma arahattamaggavajjhā. Sesā cha mānā ayāthāvamānā nāma paṭhamamaggavajjhā.

**Tayo addhā** ti tayo kālā. **Atīto addhā** ti ādīsu dvepariyāyā suttantapariyāyo ca abhidhammapariyāyo ca. Suttantapariyāyena paṭisandhito pubbe **atīto addhā** nāma. Cutito pacchā **anāgato addhā** nāma. Saha cutipaṭisandhīhi tadantaraṃ **paccuppanno addhā** nāma. Abhidhammapariyāyena tīsu khaṇesu bhaṅgato uddhaṃ **atīto addhā** nāma. Uppādato pubbe **anāgato addhā** nāma. Khaṇattaye **paccuppanno addhā** nāma. Atītādibhedo ca nāma ayaṃ dhammānaṃ hoti, na kālassa. Atītādibhede pana dhamme upādāya idha paramatthato avijjamānopi kālo teneva vohārena vutto ti veditabbo.

**Tayo antā** ti tayo koṭṭhāsā. “Kāyabandhanassa anto jīratī” ti ādīsu <small>(cūḷava. 278)</small> hi antoyeva anto. “Esevanto dukkhassā” ti ādīsu <small>(saṃ. ni. 2.51)</small> parabhāgo anto. “Antamidaṃ, bhikkhave, jīvikānan” ti <small>(saṃ. ni. 3.80)</small> ettha lāmakabhāvo anto. “Sakkāyo kho, āvuso, paṭhamo anto” ti ādīsu <small>(a. ni. 6.61)</small> koṭṭhāso anto. Idha koṭṭhāso adhippeto. **Sakkāyo** ti pañcupādānakkhandhā. **Sakkāyasamudayo** ti tesaṃ nibbattikā purimataṇhā. **Sakkāyanirodho** ti ubhinnaṃ appavattibhūtaṃ nibbānaṃ. Maggo pana nirodhādhigamassa upāyattā nirodhe gahite gahitovāti veditabbo.

**Dukkhadukkhatā** ti dukkhabhūtā dukkhatā. Dukkhavedanāyetaṃ nāmaṃ. **Saṅkhāradukkhatā** ti saṅkhārabhāvena dukkhatā. Adukkhamasukhāvedanāyetaṃ nāmaṃ. Sā hi saṅkhatattā uppādajarābhaṅgapīḷitā, tasmā aññadukkhasabhāvavirahato saṅkhāradukkhatāti vuttā. **Vipariṇāmadukkhatā** ti vipariṇāme dukkhatā. Sukhavedanāyetaṃ nāmaṃ. Sukhassa hi vipariṇāme dukkhaṃ uppajjati, tasmā sukhaṃ vipariṇāmadukkhatāti vuttaṃ. Api ca ṭhapetvā dukkhavedanaṃ sukhavedanañca sabbe pi tebhūmakā dhammā “sabbe saṅkhārā dukkhā” ti vacanato saṅkhāradukkhatāti veditabbā.

**Micchattaniyato** ti micchāsabhāvo hutvā niyato. Niyatamicchādiṭṭhiyā saddhiṃ ānantariyakammassetaṃ nāmaṃ. Sammāsabhāve niyato **sammattaniyato**. Catunnaṃ ariyamaggānametaṃ nāmaṃ. Na niyatoti **aniyato**. Avasesānaṃ dhammānametaṃ nāmaṃ.

Tayo tamāti “tamandhakāro sammoho avijjogho mahābhayo” ti vacanato avijjā tamo nāma. Idha pana avijjāsīsena vicikicchā vuttā. **Ārabbhā** ti āgamma. **Kaṅkhatī** ti kaṅkhaṃ uppādeti. **Vicikicchatī** ti vicinanto kicchaṃ āpajjati, sanniṭṭhātuṃ na sakkoti. **Nādhimucchatī** ti tattha adhimucchituṃ na sakkoti. **Na sampasīdatī** ti taṃ ārabbha pasādaṃ āropetuṃ na sakkoti.

**Arakkheyyānī** ti na rakkhitabbāni. Tīsu dvāresu paccekaṃ rakkhaṇakiccaṃ natthi, sabbāni satiyā eva rakkhitānīti dīpeti. **Natthi Tathāgatassā** ti. “Idaṃ nāma me sahasā uppannaṃ kāyaduccaritaṃ, imāhaṃ yathā me paro na jānāti, tathā rakkhāmi, paṭicchādemī” ti evaṃ rakkhitabbaṃ natthi Tathāgatassa kāyaduccaritaṃ. Sesesupi eseva nayo. Kiṃ pana sesakhīṇāsavānaṃ kāyasamācārādayo aparisuddhāti? No aparisuddhā. Na pana Tathāgatassa viya parisuddhā. Appassutakhīṇāsavo hi kiñcāpi lokavajjaṃ nāpajjati, paṇṇattiyaṃ pana akovidattā vihārakāraṃ kuṭikāraṃ sahagāraṃ sahaseyyanti evarūpā kāyadvāre āpattiyo āpajjati. Sañcarittaṃ padasodhammaṃ uttarichappañcavācaṃ bhūtārocananti evarūpā vacīdvāre āpattiyo āpajjati. Upanikkhittasādiyanavasena manodvāre rūpiyappaṭiggāhaṇāpattiṃ āpajjati, dhammasenāpatisadisassāpi hi khīṇāsavassa manodvāre saupārambhavasena manoduccaritaṃ uppajjati eva.

Cātumavatthusmiñhi pañcahi bhikkhusatehi saddhiṃ Sāriputtamoggallānānaṃ paṇāmitakāle tesaṃ atthāya cātumeyyakehi sakyehi Bhagavati khamāpite thero Bhagavatā “kinti te Sāriputta ahosi mayā bhikkhusaṅghe paṇāmite” ti puṭṭho ahaṃ parisāya abyattabhāvena satthārā paṇāmito. Ito dāni paṭṭhāya paraṃ na ovadissāmīti cittaṃ uppādetvā āha “evaṃ kho me, bhante, ahosi Bhagavatā bhikkhusaṅgho paṇāmito, appossukko dāni Bhagavā diṭṭhadhammasukhavihāraṃ anuyutto viharissati, mayampi dāni appossukkā diṭṭhadhammasukhavihāraṃ anuyuttā viharissāmā” ti.

Ath’assa tasmiṃ manoduccarite upārambhaṃ āropento satthā āha – “āgamehi tvaṃ, Sāriputta na kho te, Sāriputta, puna pi evarūpaṃ cittaṃ uppādetabban” ti. Evaṃ paraṃ na ovadissāmi nānusāsissāmīti vitakkitamattampi therassa manoduccaritaṃ nāma jātaṃ. Bhagavato pana ettakaṃ nāma natthi, anacchariyañcetaṃ. Sabbaññutaṃ pattassa duccaritaṃ na bhaveyya. Bodhisattabhūmiyaṃ ṭhitassa chabbassāni padhānaṃ anuyuñjantassāpi pan’assa nāhosi. Udaracchaviyā piṭṭhikaṇṭakaṃ allīnāya “kālaṅkato samaṇo Gotamo” ti devatānaṃ vimatiyā uppajjamānāyapi “siddhattha kasmā kilamasi? Sakkā bhoge ca bhuñjituṃ puññāni ca kātun” ti mārena pāpimatā vuccamānassa “bhoge bhuñjissāmī” ti vitakkamattampi nuppajjati. Atha naṃ māro bodhisattakāle chabbassāni buddhakāle ekaṃ vassaṃ anubandhitvā kiñci vajjaṃ apassitvā idaṃ vatvā pakkāmi –

> “Sattavassāni Bhagavantaṃ, anubandhiṃ padāpadaṃ;  
> Otāraṃ nādhigacchissaṃ, sambuddhassa satīmato” ti. <small>(su. ni. 448)</small>

Api ca aṭṭhārasannaṃ buddhadhammānaṃ vasenāpi Bhagavato duccaritābhāvo veditabbo. **Aṭṭhārasa buddhadhammā** nāma natthi Tathāgatassa kāyaduccaritaṃ, natthi vacīduccaritaṃ, natthi manoduccaritaṃ, atīte buddhassa appaṭihatañāṇaṃ, anāgate, paccuppanne buddhassa appaṭihatañāṇaṃ, sabbaṃ kāyakammaṃ buddhassa Bhagavato ñāṇānuparivatti, sabbaṃ vacīkammaṃ, sabbaṃ manokammaṃ buddhassa Bhagavato ñāṇānuparivatti, natthi chandassa hāni, natthi vīriyassa hāni, natthi satiyā hāni, natthi davā, natthi ravā, natthi calitaṃ natthi sahasā, natthi abyāvaṭo mano, natthi akusalacittanti.

**Kiñcanā** ti palibodhā. **Rāgo kiñcanan** ti rāgo uppajjamāno satte bandhati palibundhati tasmā kiñcananti vuccati. Itaresupi dvīsu eseva nayo.

**Aggī** ti anudahanaṭṭhena **aggi. Rāgaggī** ti rāgo uppajjamāno satte anudahati jhāpeti, tasmā aggīti vuccati. Itaresupi eseva nayo. Tattha vatthūni ekā daharabhikkhunī cittalapabbatavihāre uposathāgāraṃ gantvā dvārapālarūpakaṃ olokayamānā ṭhitā. Athassā anto rāgo uppanno. Sā teneva jhāyitvā kālamakāsi. Bhikkhuniyo gacchamānā “ayaṃ daharā ṭhitā, pakkosatha, nan” ti āhaṃsu. Ekā gantvā kasmā ṭhitāsīti hatthe gaṇhi. Gahitamattā parivattitvā papatā. Idaṃ tāva rāgassa anudahanatāya vatthu. Dosassa pana anudahanatāya **manopadosikā** devā. Mohassa anudahanatāya **khiḍḍāpadosikā** devā daṭṭhabbā. Mohavasena hi tāsaṃ satisammoso hoti. Tasmā khiḍḍāvasena āhārakālaṃ ativattitvā kālaṅkaronti.

**Āhuneyyaggī** ti ādīsu āhunaṃ vuccati sakkāro, āhunaṃ arahantīti **āhuneyyā**. Mātāpitaro hi puttānaṃ bahūpakāratāya āhunaṃ arahanti. Tesu vippaṭipajjamānā puttā nirayādīsu nibbattanti. Tasmā kiñcāpi mātāpitaro nānudahanti, anudahanassa pana paccayā honti. Iti anudahanaṭṭhena āhuneyyaggīti vuccanti. Svāyamattho mittavindakavatthunā dīpetabbo –

Mittavindako hi mātarā “tāta, ajja uposathiko hutvā vihāre sabbarattiṃ dhammassavanaṃ suṇa, sahassaṃ te dassāmī” ti vutto dhanalobhena uposathaṃ samādāya vihāraṃ gantvā idaṃ ṭhānaṃ akutobhayanti sallakkhetvā dhammāsanassa heṭṭhā nipanno sabbarattiṃ niddāyitvā gharaṃ agamāsi. Mātā pātova yāguṃ pacitvā upanāmesi. So sahassaṃ gahetvā va pivi. Ath’assa etad ahosi – “dhanaṃ saṃharissāmī” ti. So nāvāya samuddaṃ pakkhanditukāmo ahosi. Atha naṃ mātā “tāta, imasmiṃ kule cattālīsakoṭidhanaṃ atthi, alaṃ gamanenā” ti nivāresi. So tassā vacanaṃ anādiyitvā gacchati eva. Mātā purato aṭṭhāsi. Atha naṃ kujjhitvā “ayaṃ mayhaṃ purato tiṭṭhatī” ti pādena paharitvā patitaṃ antaraṃ katvā agamāsi.

Mātā uṭṭhahitvā “mādisāya mātari evarūpaṃ kammaṃ katvā gatassa te gataṭṭhāne sukhaṃ bhavissatīti evaṃsaññī nāma tvaṃ puttā” ti āha. Tassa nāvaṃ āruyha gacchato sattame divase nāvā aṭṭhāsi. Atha te manussā “addhā ettha pāpapuriso atthi salākaṃ dethā” ti āhaṃsu. Salākā diyyamānā tass’eva tikkhattuṃ pāpuṇāti. Te tassa uḷumpaṃ datvā taṃ samudde pakkhipiṃsu. So ekaṃ dīpaṃ gantvā vimānapetīhi saddhiṃ sampattiṃ anubhavanto tāhi “purato purato mā agamāsī” ti vuccamānopi taddiguṇaṃ taddiguṇaṃ sampattiṃ passanto anupubbena khuracakkadharaṃ ekaṃ addasa. Tassa taṃ cakkaṃ padumapupphaṃ viya upaṭṭhāsi. So taṃ āha – “ambho, idaṃ tayā piḷandhitaṃ padumaṃ mayhaṃ dehī” ti. “Na idaṃ sāmi padumaṃ, khuracakkaṃ etan” ti. So “vañcesi maṃ, tvaṃ kiṃ mayā padumaṃ adiṭṭhapubban” ti vatvā tvaṃ lohitacandanaṃ vilimpitvā piḷandhanaṃ padumapupphaṃ mayhaṃ na dātukāmoti āha. So cintesi “ayampi mayā katasadisaṃ kammaṃ katvā tassa phalaṃ anubhavitukāmo” ti. Atha naṃ “handa re” ti vatvā tassa matthake cakkaṃ pakkhipi. Tena vuttaṃ –

> “Catubbhi aṭṭhajjhagamā, aṭṭhāhipi ca soḷasa;

> Soḷasāhi ca bāttiṃsa, atricchaṃ cakkamāsado;

Icchāhatassa posassa, cakkaṃ bhamati matthake” ti.. <small>(jā. 1.1.104)</small>

**Gahapatī** ti pana gehasāmiko vuccati. So mātugāmassa sayanavatthālaṅkārādianuppadānena bahūpakāro. Taṃ aticaranto mātugāmo nirayādīsu nibbattati, tasmā sopi purimanayen’eva anudahanaṭṭhena gahapataggīti vutto.

Tattha vatthu – kassapabuddhassa kāle sotāpannassa upāsakassa bhariyā aticārinī ahosi. So taṃ paccakkhato disvā “kasmā tvaṃ evaṃ karosī” ti āha. Sā “sacāhaṃ evarūpaṃ karomi, ayaṃ me sunakho viluppamāno khādatū” ti vatvā kālaṅkatvā kaṇṇamuṇḍakadahe vemānikapetī hutvā nibbattā. Divā sampattiṃ anubhavati, rattiṃ dukkhaṃ. Tadā bārāṇasīrājā migavaṃ caranto araññaṃ pavisitvā anupubbena kaṇṇamuṇḍakadahaṃ sampatto tāya saddhiṃ sampattiṃ anubhavati. Sā taṃ vañcetvā rattiṃ dukkhaṃ anubhavati. So ñatvā “kattha nu kho gacchatī” ti piṭṭhito piṭṭhito gantvā avidūre ṭhito kaṇṇamuṇḍakadahato nikkhamitvā taṃ “paṭapaṭan” ti khādamānaṃ ekaṃ sunakhaṃ disvā asinā dvidhā chindi. Dve ahesuṃ. Puna chinne cattāro. Puna chinne aṭṭha. Puna chinne soḷasa ahesuṃ. Sā “kiṃ karosi sāmī” ti āha. So “kiṃ idan” ti āha. Sā “evaṃ akatvā kheḷapiṇḍaṃ bhūmiyaṃ niṭṭhubhitvā pādena ghaṃsāhī” ti āha. So tathā akāsi. Sunakhā antaradhāyiṃsu. Taṃ divasaṃ tassā kammaṃ khīṇaṃ. Rājā vippaṭisārī hutvā gantuṃ āraddho. Sā “mayhaṃ, sāmi, kammaṃ khīṇaṃ mā agamā” ti āha. Rājā asutvā va gato.

**Dakkhiṇeyyaggī** ti ettha pana **dakkhiṇā** ti cattāro paccayā, bhikkhusaṅgho dakkhiṇeyyo. So gihīnaṃ tīsu saraṇesu pañcasu sīlesu dasasu sīlesu mātāpituupaṭṭhāne dhammikasamaṇabrāhmaṇaupaṭṭhāneti evamādīsu kalyāṇadhammesu niyojanena bahūpakāro, tasmiṃ micchāpaṭipannā gihī bhikkhusaṅghaṃ akkositvā paribhāsitvā nirayādīsu nibbattanti, tasmā sopi purimanayen’eva anudahanaṭṭhena dakkhiṇeyyaggīti vutto. Imassa panatthassa vibhāvanatthaṃ vimānavatthusmiṃ revatīvatthu vitthāretabbaṃ.

“Tividhena rūpasaṅgaho” ti ettha **tividhenā** ti tīhi koṭṭhāsehi. **Saṅgaho** ti jātisañjātikiriyagaṇanavasena catubbidho saṅgaho. Tattha sabbe khattiyā āgacchantūtiādiko <small>(ma. ni. 1.462)</small> jātisaṅgaho. Sabbe kosalakātiādiko sañjātisaṅgaho. Sabbe hatthārohātiādiko kiriyasaṅgaho. Cakkhāyatanaṃ katamaṃ khandhagaṇanaṃ gacchatīti? Cakkhāyatanaṃ rūpakkhandhagaṇanaṃ gacchatīti. Hañci cakkhāyatanaṃ rūpakkhandhena saṅgahitanti ayaṃ gaṇanasaṅgaho, so idha adhippeto. Tasmā tividhena rūpasaṅgahoti tīhi koṭṭhāsehi rūpagaṇanāti attho.

**Sanidassanā** dīsu attānaṃ ārabbha pavattena cakkhuviññāṇasaṅkhātena saha nidassanenāti **sanidassanaṃ**. Cakkhupaṭihananasamatthato saha paṭighenāti **sappaṭighaṃ**. Taṃ atthato rūpāyatanameva. Cakkhuviññāṇasaṅkhātaṃ nāssa nidassananti **anidassanaṃ**. Sotādipaṭihananasamatthato saha paṭighenāti **sappaṭighaṃ**. Taṃ atthato cakkhāyatanādīni nava āyatanāni. Vuttappakāraṃ nāssa nidassananti **anidassanaṃ**. Nāssa paṭighoti **appaṭighaṃ**. Taṃ atthato ṭhapetvā dasāyatanāni avasesaṃ sukhumarūpaṃ.

**Tayo saṅkhārā** ti sahajātadhamme c’eva samparāye phaladhamme ca saṅkharonti rāsī karontīti saṅkhārā. Abhisaṅkharotīti abhisaṅkhāro. Puñño abhisaṅkhāro **puññābhisaṅkhāro**.  

“Tattha katamo puññābhisaṅkhāro? Kusalā cetanā kāmāvacarā rūpāvacarā dānamayā sīlamayā bhāvanāmayā” ti evaṃ vuttānaṃ aṭṭhannaṃ kāmāvacarakusalamahācittacetanānaṃ, pañcannaṃ rūpāvacarakusalacetanānañcetaṃ adhivacanaṃ. Ettha ca dānasīlamayā aṭṭheva cetanā honti. Bhāvanāmayā terasāpi. Yathā hi paguṇaṃ dhammaṃ sajjhāyamāno ekaṃ dve anusandhiṃ gatopi na jānāti, pacchā āvajjanto jānāti, evam eva kasiṇaparikammaṃ karontassa paguṇajjhānaṃ paccavekkhantassa ñāṇavippayuttāpi bhāvanā hoti. Tena vuttaṃ “bhāvanāmayā terasāpī” ti.

Tattha dānamayādīsu “dānaṃ ārabbha dānamadhikicca yā uppajjati cetanā sañcetanā cetayitattaṃ, ayaṃ vuccati dānamayo puññābhisaṅkhāro. Sīlaṃ ārabbha, bhāvanaṃ ārabbha, bhāvanamadhikicca yā uppajjati cetanā sañcetanā cetayitattaṃ, ayaṃ vuccati bhāvanāmayo puññābhisaṅkhāro” ti ayaṃ saṅkhepadesanā.

Cīvarādīsu pana catūsu paccayesu rūpādīsu vā chasu ārammaṇesu annādīsu vā dasasu dānavatthūsu taṃ taṃ dentassa tesaṃ uppādanato paṭṭhāya pubbabhāge, pariccāgakāle, pacchā somanassacittena anussaraṇe cā ti tīsu kālesu pavattā cetanā dānamayā nāma. Sīlapūraṇatthāya pana pabbajissāmīti vihāraṃ gacchantassa, pabbajantassa manorathaṃ matthakaṃ pāpetvā pabbajito vatamhi sādhu sādhūti āvajjantassa, pātimokkhaṃ saṃvarantassa, cīvarādayo paccaye paccavekkhantassa, āpāthagatesu rūpādīsu cakkhudvārādīni saṃvarantassa, ājīvaṃ sodhentassa ca pavattā cetanā sīlamayā nāma.

Paṭisambhidāyaṃ vuttena vipassanāmaggena “cakkhuṃ aniccato dukkhato anattato bhāventassa…pe… manaṃ. Rūpe. Dhamme. Cakkhuviññāṇaṃ…pe… manoviññāṇaṃ. Cakkhusamphassaṃ…pe… manosamphassaṃ. Cakkhusamphassajaṃ vedanaṃ…pe… manosamphassajaṃ vedanaṃ. Rūpasaññaṃ, jarāmaraṇaṃ aniccato dukkhato anattato bhāventassa pavattā cetanā bhāvanāmayā nāmā” ti ayaṃ vitthārakathā.

Apuñño ca so abhisaṅkhāro cā ti **apuññābhisaṅkhāro**. Dvādasaakusalacittasampayuttānaṃ cetanānaṃ etaṃ adhivacanaṃ. Vuttam pi c’etaṃ “tattha katamo apuññābhisaṅkhāro? Akusalacetanā kāmāvacarā, ayaṃ vuccati apuññābhisaṅkhāro” ti. Āneñjaṃ niccalaṃ santaṃ vipākabhūtaṃ arūpameva abhisaṅkharotīti **āneñjābhisaṅkhāro**. Catunnaṃ arūpāvacarakusalacetanānaṃ etaṃ adhivacanaṃ. Yathāha “tattha katamo āneñjābhisaṅkhāro? Kusalacetanā arūpāvacarā, ayaṃ vuccati āneñjābhisaṅkhāro” ti.

**Puggalattike** sattavidho purisapuggalo, tisso sikkhā sikkhatīti **sekkho**. Khīṇāsavo sikkhitasikkhattā puna na sikkhissatīti **asekkho**. Puthujjano sikkhāhi paribāhiyattā **nevasekkho nāsekkho**.  

Therattike jātimahallako gihī **jātitthero** nāma. “Cattāro’me, bhikkhave, therakaraṇā dhammā. Idha, bhikkhave, thero sīlavā hoti, bahussuto hoti, catunnaṃ jhānānaṃ lābhī hoti, āsavānaṃ khayā bahussuto hoti, catunnaṃ jhānānaṃ lābhī hoti, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Ime kho, bhikkhave, cattāro therakaraṇā dhammā” ti. <small>(a. ni. 4.22)</small> Evaṃ vuttesu dhammesu ekena vā anekehi vā samannāgato **dhammathero** nāma. Aññataro theranāmako bhikkhūti evaṃ theranāmako vā, yaṃ vā pana mahallakakāle pabbajitaṃ sāmaṇerādayo disvā thero theroti vadanti, ayaṃ **sammutithero** nāma.

**Puññakiriyavatthūsu** dānameva **dānamayaṃ**. Puññakiriyā ca sā tesaṃ tesaṃ ānisaṃsānaṃ vatthu cā ti **puññakiriyavatthu**. Itaresupi dvīsu eseva nayo. Atthato pana pubbe vuttadānamayacetanādivaseneva saddhiṃ pubbabhāgaaparabhāgacetanāhi imāni tīṇi puññakiriyavatthūni veditabbāni. Ekamekañcettha pubbabhāgato paṭṭhāya kāyena karontassa kāyakammaṃ hoti. Tadatthaṃ vācaṃ nicchārentassa vacīkammaṃ. Kāyaṅgavācaṅgaṃ acopetvā manasā cintentassa manokammaṃ. Annādīni dentassa cāpi annadānādīni demīti vā dānapāramiṃ āvajjetvā vā dānakāle dānamayaṃ puññakiriyavatthu hoti. Vattasīse ṭhatvā dadato sīlamayaṃ. Khayato vayato sammasanaṃ paṭṭhapetvā dadato bhāvanāmayaṃ puññakiriyavatthu hoti.

Aparānipi satta puññakiriyavatthūni apacitisahagataṃ puññakiriyavatthu, veyyāvaccasahagataṃ, pattānuppadānaṃ, pattabbhanumodanaṃ, desanāmayaṃ, savanamayaṃ, diṭṭhijugataṃ puññakiriyavatthūti. Tattha mahallakaṃ disvā paccuggamanapattacīvarappaṭiggahaṇaabhivādanamaggasampadānādivasena apacitisahagataṃ veditabbaṃ. Vuḍḍhatarānaṃ vattappaṭipattikaraṇavasena, gāmaṃ piṇḍāya paviṭṭhaṃ bhikkhuṃ disvā pattaṃ gahetvā gāme bhikkhaṃ samādapetvā upasaṃharaṇavasena, “gaccha bhikkhūnaṃ pattaṃ āharā” ti sutvā vegena gantvā pattāharaṇādivasena ca veyyāvaccasahagataṃ veditabbaṃ. Cattāro paccaye datvā sabbasattānaṃ patti hotūti pavattanavasena pattānuppadānaṃ veditabbaṃ. Parehi dinnāya pattiyā sādhu suṭṭhūti anumodanāvasena pattabbhanumodanaṃ veditabbaṃ. Eko “evaṃ maṃ ‘dhammakathiko’ ti jānissantī” ti icchāya ṭhatvā lābhagaruko hutvā deseti, taṃ na mahapphalaṃ. Eko attano paguṇadhammaṃ apaccāsīsamāno paresaṃ deseti, idaṃ desanāmayaṃ puññakiriyavatthu nāma. Eko suṇanto “iti maṃ ‘saddho’ ti jānissantī” ti suṇāti, taṃ na mahapphalaṃ. Eko “evaṃ me mahapphalaṃ bhavissatī” ti hitappharaṇena muducittena dhammaṃ suṇāti, idaṃ savanamayaṃ puññakiriyavatthu. Diṭṭhijugataṃ pana sabbesaṃ niyamalakkhaṇaṃ. Yaṃkiñci puññaṃ karontassa hi diṭṭhiyā ujubhāveneva mahapphalaṃ hoti.

Iti imesaṃ sattannaṃ puññakiriyavatthūnaṃ purimeheva tīhi saṅgaho veditabbo. Ettha hi apacitiveyyāvaccāni sīlamaye. Pattidānapattabbhanumodanāni dānamaye. Desanāsavanāni bhāvanāmaye. Diṭṭhijugataṃ tīsupi saṅgahaṃ gacchati.

**Codanāvatthūnī** ti codanākāraṇāni. **Diṭṭhenā** ti maṃsacakkhunā vā dibbacakkhunā vā vītikkamaṃ disvā codeti. **Sutenā** ti pakatisotena vā dibbasotena vā parassa saddaṃ sutvā codeti. **Parisaṅkāya vā** ti diṭṭhaparisaṅkitena vā sutaparisaṅkitena vā mutaparisaṅkitena vā codeti. Ayam ettha saṅkhepo, vitthāro pana samantapāsādikāyaṃ vuttanayen’eva veditabbo.

**Kāmūpapattiyo** ti kāmūpasevanā kāmappaṭilābhā vā. **Paccupaṭṭhitakāmā** ti nibaddhakāmā nibaddhārammaṇā. **Seyyathāpi manussā** ti yathā manussā. Manussā hi nibaddheyeva vatthusmiṃ vasaṃ vattenti. Yattha paṭibaddhacittā honti, satampi sahassam pi datvā mātugāmaṃ ānetvā nibaddhabhogaṃ bhuñjanti. **Ekacce devā** nāma catudevalokavāsino. Tepi nibaddhavatthusmiṃyeva vasaṃ vattenti. **Ekacce vinipātikā** nāma nerayike ṭhapetvā avasesā macchakacchapādayopi hi nibaddhavatthusmiṃyeva vasaṃ vattenti. Maccho attano macchiyā kacchapo kacchapiyāti. **Nimminitvā nimminitvā** ti nīlapītādivasena yādisaṃ yādisaṃ attano rūpaṃ icchanti, tādisaṃ tādisaṃ nimminitvā āyasmato anuruddhassa purato manāpakāyikā devatā viya. **Nimmānaratī** ti evaṃ sayaṃ nimmite nimmite nimmāne rati etesanti nimmānaratī. **Paranimmitakāmā** ti parehi nimmitakāmā. Tesañhi manaṃ ñatvā pare yathārucitaṃ kāmabhogaṃ nimminanti, te tattha vasaṃ vattenti. Kathaṃ parassa manaṃ jānantīti? Pakatisevanavasena. Yathā hi kusalo sūdo rañño bhuñjantassa yaṃ yaṃ so bahuṃ gaṇhāti, taṃ taṃ tassa ruccatīti jānāti, evaṃ pakatiyā abhirucitārammaṇaṃ ñatvā tādisakaṃ yeva nimminanti. Te tattha vasaṃ vattenti, methunaṃ sevanti. Keci pana therā “hasitamattena olokitamattena āliṅgitamattena ca tesaṃ kāmakiccaṃ ijjhatī” ti vadanti, taṃ aṭṭhakathāyaṃ “etaṃ pana natthī” ti paṭikkhittaṃ. Na hi kāyena aphusantassa phoṭṭhabbaṃ kāmakiccaṃ sādheti. Channampi hi kāmāvacarānaṃ kāmā pākatikā eva. Vuttam pi c’etaṃ –

> “Cha ete kāmāvacarā, sabbakāmasamiddhino;  
> Sabbesaṃ ekasaṅkhātaṃ, āyu bhavati kittakan” ti. <small>(vibha. 1023)</small>

**Sukhūpapattiyo** ti sukhappaṭilābhā. **Uppādetvā uppādetvā sukhaṃ viharantī** ti te heṭṭhā paṭhamajjhānasukhaṃ nibbattetvā upari vipākajjhānasukhaṃ anubhavantīti attho. **Sukhena abhisannā** ti dutiyajjhānasukhena tintā. **Parisannā** ti samantato tintā. **Paripūrā** ti paripuṇṇā. **Paripphuṭā** ti tass’eva vevacanaṃ. Idampi vipākajjhānasukhameva sandhāya vuttaṃ. **Ahosukhaṃ ahosukhan** ti tesaṃ kira bhavalobho mahā uppajjati. Tasmā kadāci karahaci evaṃ udānaṃ udānenti. **Santamevā** ti paṇītameva. **Tusitā** ti tato uttariṃ sukhassa apatthanato santuṭṭhā hutvā. **Sukhaṃ paṭivedentī** ti tatiyajjhānasukhaṃ anubhavanti.

**Sekkhā paññā** ti satta ariyapaññā. Arahato paññā **asekkhā**. Avasesā paññā **nevasekkhānāsekkhā**.  

**Cintāmayā** dīsu ayaṃ vitthāro – “tattha katamā cintāmayā paññā? Yogavihitesu vā kammāyatanesu yogavihitesu vā sippāyatanesu yogavihitesu vā vijjāṭṭhānesu kammassakataṃ vā saccānulomikaṃ vā rūpaṃ aniccanti vā…pe… viññāṇaṃ aniccanti vā yaṃ evarūpaṃ anulomikaṃ khantiṃ diṭṭhiṃ ruciṃ muttiṃ pekkhaṃ dhammanijjhānakkhantiṃ parato asutvā paṭilabhati, ayaṃ vuccati **cintāmayā paññā**. Tattha katamā sutamayā paññā? Yogavihitesu vā kammāyatanesu…pe… dhammanijjhānakkhantiṃ parato sutvā paṭilabhati, ayaṃ vuccati **sutamayā paññā**.. <small>(Tattha katamā bhāvanāmayā paññā?)</small> Sabbāpi samāpannassa paññā **bhāvanāmayā paññā** ” ti <small>(vibha. 768-69)</small>

**Sutāvudhan** ti sutameva āvudhaṃ. Taṃ atthato tepiṭakaṃ buddhavacanaṃ. Tañ hi nissāya bhikkhu paññāvudhaṃ nissāya sūro yodho avikampamāno mahākantāraṃ viya saṃsārakantāraṃ atikkamati avihaññamāno. Teneva vuttaṃ – “sutāvudho, bhikkhave, ariyasāvako akusalaṃ pajahati, kusalaṃ bhāveti, sāvajjaṃ pajahati, anavajjaṃ bhāveti, suddhamattānaṃ pariharatī” ti. <small>(a. ni. 7.67)</small>

**Pavivekāvudhan** ti “kāyaviveko cittaviveko upadhiviveko” ti ayaṃ tividhopi vivekova āvudhaṃ. Tassa nānākaraṇaṃ kāyaviveko vivekaṭṭhakāyānaṃ nekkhammābhiratānaṃ. Cittaviveko ca parisuddhacittānaṃ paramavodānappattānaṃ. Upadhiviveko ca nirupadhīnaṃ puggalānaṃ. Imasmiñhi tividhe viveke abhirato, na kutoci bhāyati. Tasmā ayam pi avassayaṭṭhena āvudhanti vutto. Lokiyalokuttarapaññāva āvudhaṃ **paññāvudhaṃ**. Yassa sā atthi, so na kutoci bhāyati, na c’assa koci bhāyati. Tasmā sāpi avassayaṭṭheneva āvudhanti vuttā.

**Anaññātaññassāmītindriyan** ti ito pubbe anaññātaṃ aviditaṃ dhammaṃ jānissāmīti paṭipannassa uppannaṃ indriyaṃ. Sotāpattimaggañāṇassetaṃ adhivacanaṃ. **Aññindriyan** ti aññābhūtaṃ ājānanabhūtaṃ indriyaṃ. Sotāpattiphalato paṭṭhāya chasu ṭhānesu ñāṇassetaṃ adhivacanaṃ. **Aññātāvindriyan** ti aññātāvīsu jānanakiccapariyosānappattesu dhammesu indriyaṃ. Arahattaphalañāṇassetaṃ adhivacanaṃ.

**Maṃsacakkhu** cakkhupasādo. **Dibbacakkhu** ālokanissitaṃ ñāṇaṃ. **Paññācakkhu** lokiyalokuttarapaññā.

**Adhisīlasikkhā** dīsu adhisīlañca taṃ sikkhitabbato sikkhā cā ti **adhisīlasikkhā**. Itarasmiṃ dvayepi eseva nayo. Tattha sīlaṃ adhisīlaṃ, cittaṃ adhicittaṃ, paññā adhipaññāti ayaṃ pabhedo veditabbo –

**Sīlaṃ** nāma pañcasīladasasīlāni, pātimokkhasaṃvaro **adhisīlaṃ** nāma. Aṭṭha samāpattiyo cittaṃ, vipassanāpādakajjhānaṃ **adhicittaṃ**. Kammassakatañāṇaṃ paññā, vipassanāpaññā **adhipaññā**. Anuppannepi hi buddhuppāde pavattatīti pañcasīladasasīlāni sīlameva, pātimokkhasaṃvarasīlaṃ buddhuppādeyeva pavattatīti adhisīlaṃ. Cittapaññāsupi eseva nayo. Api ca nibbānaṃ patthayantena samādinnaṃ pañcasīlampi dasasīlampi adhisīlameva. Samāpannā aṭṭha samāpattiyopi adhicittameva. Sabbaṃ vā lokiyaṃ sīlameva, lokuttaraṃ adhisīlaṃ. Cittapaññāsupi eseva nayo.

**Bhāvanāsu** khīṇāsavassa pañcadvārikakāyo **kāyabhāvanā** nāma. Aṭṭha samāpattiyo **cittabhāvanā** nāma. Arahattaphalapaññā **paññābhāvanā** nāma. Khīṇāsavassa hi ekanteneva pañcadvārikakāyo subhāvito hoti. Aṭṭha samāpattiyo c’assa na aññesaṃ viya dubbalā, tass’eva ca paññā bhāvitā nāma hoti paññāvepullapattiyā. Tasmā evaṃ vuttaṃ.

**Anuttariyesu** vipassanā **dassanānuttariyaṃ** maggo **paṭipadānussariyaṃ**. Phalaṃ **vimuttānuttariyaṃ**. Phalaṃ vā dassanānuttariyaṃ. Maggo paṭipadānuttariyaṃ. Nibbānaṃ vimuttānuttariyaṃ. Nibbānaṃ vā dassanānuttariyaṃ, tato uttariñhi daṭṭhabbaṃ nāma natthi. Maggo paṭipadānuttariyaṃ. Phalaṃ vimuttānuttariyaṃ. **Anuttariyan** ti uttamaṃ jeṭṭhakaṃ.

**Samādhīsu** paṭhamajjhānasamādhi **savitakkasavicāro**. Pañcakanayena dutiyajjhānasamādhi **avitakkavicāramatto**. Seso **avitakkaavicāro**.  

**Suññatā** dīsu tividhā kathā āgamanato, saguṇato, ārammaṇatoti. Āgamanato nāma eko bhikkhu anattato abhinivisitvā anattato disvā anattato vuṭṭhāti, tassa vipassanā **suññatā** nāma hoti. Kasmā? Asuññatattakārakānaṃ kilesānaṃ abhāvā. Vipassanāgamanena maggasamādhi suññato nāma hoti. Maggāgamanena phalasamādhi suññato nāma. Aparo aniccato abhinivisitvā aniccato disvā aniccato vuṭṭhāti. Tassa vipassanā animittā nāma hoti. Kasmā? Nimittakārakakilesābhāvā. Vipassanāgamanena maggasamādhi **animitto** nāma hoti. Maggāgamanena phalaṃ animittaṃ nāma. Aparo dukkhato abhinivisitvā dukkhato disvā dukkhato vuṭṭhāti, tassa vipassanā **appaṇihitā** nāma hoti. Kasmā? Paṇidhikārakakilesābhāvā. Vipassanāgamanena maggasamādhi appaṇihito nāma. Maggāgamanena phalaṃ appaṇihitaṃ nāmāti ayaṃ **āgamanato** kathā. Maggasamādhi pana rāgādīhi suññatattā suññato, rāganimittādīnaṃ abhāvā animitto, rāgapaṇidhiādīnaṃ abhāvā appaṇihitoti ayaṃ **saguṇato** kathā. Nibbānaṃ rāgādīhi suññatattā rāgādinimittapaṇidhīnañca abhāvā suññatañceva animittañca appaṇihitañca. Tadārammaṇo maggasamādhi suññato animitto appaṇihito. Ayaṃ **ārammaṇato** kathā.

**Soceyyānī** ti sucibhāvakarā soceyyappaṭipadā dhammā. Vitthāro pan’ettha “tattha katamaṃ **kāyasoceyyaṃ**? Pāṇātipātā veramaṇī” ti ādinā nayena vuttānaṃ tiṇṇaṃ sucaritānaṃ vasena veditabbo.

**Moneyyānī** ti munibhāvakarā moneyyappaṭipadā dhammā. Tesaṃ vitthāro “tattha katamaṃ **kāyamoneyyaṃ**? Tividhakāyaduccaritassa pahānaṃ kāyamoneyyaṃ, tividhaṃ kāyasucaritaṃ kāyamoneyyaṃ, kāyārammaṇe ñāṇaṃ kāyamoneyyaṃ, kāyapariññā kāyamoneyyaṃ, kāyapariññāsahagato maggo kāyamoneyyaṃ, kāyasmiṃ chandarāgappahānaṃ kāyamoneyyaṃ, kāyasaṅkhāranirodhā catutthajjhānasamāpatti kāyamoneyyaṃ. Tattha katamaṃ **vacīmoneyyaṃ**? Catubbidhavacīduccaritassa pahānaṃ vacīmoneyyaṃ, catubbidhaṃ vacīsucaritaṃ vacīmoneyyaṃ, vācārammaṇe ñāṇaṃ vacīmoneyyaṃ vācāpariññā vacīmoneyyaṃ pariññāsahagato maggo, vācāya chandarāgappahānaṃ, vacīsaṅkhāranirodhā dutiyajjhānasamāpatti vacīmoneyyaṃ. Tattha katamaṃ **manomoneyyaṃ**? Tividhamanoduccaritassa pahānaṃ manomoneyyaṃ, tividhaṃ manosucaritaṃ manomoneyyaṃ, manārammaṇe ñāṇaṃ manomoneyyaṃ, manopariññā manomoneyyaṃ. Pariññāsahagato maggo, manasmiṃ chandarāgappahānaṃ, cittasaṅkhāranirodhā saññāvedayitanirodhasamāpatti manomoneyyan” ti. <small>(mahāni. 14)</small>

Kosallesu **āyo** ti vuḍḍhi. **Apāyo** ti avuḍḍhi. Tassa tassa kāraṇaṃ **upāyo**. Tesaṃ pajānanā kosallaṃ. Vitthāro pana vibhaṅge vutto yeva.

Vuttañ h’etaṃ – “tattha katamaṃ āyakosallaṃ? Ime dhamme manasikaroto anuppannā c’eva akusalā dhammā nuppajjanti, uppannā ca akusalā dhammā nirujjhanti. Ime vā pana me dhamme manasikaroto anuppannā c’eva kusalā dhammā uppajjanti, uppannā ca kusalā dhammā bhiyyobhāvāya vepullāya bhāvanāya pāripūriyā saṃvattantīti, yā tattha paññā pajānanā…pe… sammādiṭṭhi. Idaṃ vuccati āyakosallaṃ. Tattha katamaṃ apāyakosallaṃ? Ime dhamme manasikaroto anuppannā c’eva kusalā dhammā na uppajjanti, uppannā ca kusalā dhammā nirujjhanti. Ime vā pana me dhamme manasikaroto anuppannā c’eva akusalā dhammā uppajjanti, uppannā ca akusalā dhammā bhiyyobhāvāya vepullāya bhāvanāya pāripūriyā saṃvattantīti, yā tattha paññā pajānanā…pe… sammādiṭṭhi. Idaṃ vuccati apāyakosallaṃ. Sabbāpi tatrupāyā paññā upāyakosallan” ti. <small>(vibha. 771)</small> Idaṃ pana accāyikakicce vā bhaye vā uppanne tassa tikicchanatthaṃ ṭhānuppattiyā kāraṇajānanavaseneva veditabbaṃ.

**Madā** ti majjanākāravasena pavattamānā. Tesu “ahaṃ nirogo saṭṭhi vā sattati vā vassāni atikkantāni, na me harītakīkhaṇḍampi khāditapubbaṃ, ime panaññe asukaṃ nāma ṭhānaṃ rujjati, bhesajjaṃ khādāmāti vicaranti, ko añño mādiso nirogo nāmā” ti evaṃ mānakaraṇaṃ **ārogyamado**. “Mahallakakāle puññaṃ karissāma, daharamha tāvā” ti yobbane ṭhatvā mānakaraṇaṃ **yobbanamado**. “Ciraṃ jīviṃ, ciraṃ jīvāmi, ciraṃ jīvissāmi; sukhaṃ jīviṃ, sukhaṃ jīvāmi, sukhaṃ jīvissāmī” ti evaṃ mānakaraṇaṃ **jīvitamado**.  

**Ādhipateyyesu** adhipatito āgataṃ ādhipateyyaṃ. “Ettakomhi sīlena samādhinā paññāya vimuttiyā, na me etaṃ patirūpan” ti evaṃ attānaṃ adhipattiṃ jeṭṭhakaṃ katvā pāpassa akaraṇaṃ **attādhipateyyaṃ** nāma. Lokaṃ adhipatiṃ katvā akaraṇaṃ **lokādhipateyyaṃ** nāma. Lokuttaradhammaṃ adhipatiṃ katvā akaraṇaṃ **dhammādhipateyyaṃ** nāma.

**Kathāvatthūnī** ti kathākāraṇāni. **Atītaṃ vā addhānan** ti atītaṃ dhammaṃ, atītakkhandheti attho. Api ca “yaṃ, bhikkhave, rūpaṃ atītaṃ niruddhaṃ vipariṇataṃ, ‘ahosī’ ti tassa saṅkhā, ‘ahosī’ ti tassa paññatti ‘ahosī’ ti tassa samaññā, na tassa saṅkhā ‘atthī’ ti, na tassa saṅkhā ‘bhavissatī’ ti <small>(saṃ. ni. 3.62)</small> evaṃ āgatena niruttipathasuttenapettha attho dīpetabbo.

**Vijjā** ti tamavijjhanaṭṭhena vijjā. Viditakaraṇaṭṭhenāpi vijjā. Pubbenivāsānussatiñāṇañhi uppajjamānaṃ pubbenivāsaṃ chādetvā ṭhitaṃ tamaṃ vijjhati, pubbenivāsañca viditaṃ karotīti vijjā. Cutūpapātañāṇaṃ cutipaṭisandhicchādakaṃ tamaṃ vijjhati, tañ ca viditaṃ karotīti vijjā. Āsavānaṃ khaye ñāṇaṃ catusaccacchādakaṃ tamaṃ vijjhati, catusaccadhammañca viditaṃ karotīti vijjā.

**Vihāresu** aṭṭha samāpattiyo **dibbo vihāro**. Catasso appamaññā **brahmā vihāro**. Phalasamāpatti **ariyo vihāro**.  

Pāṭihāriyāni kevaṭṭasutte vitthāritāneva.

“Ime kho, āvuso” ti ādīsu vuttanayen’eva yojetabbaṃ. Iti samasaṭṭhiyā tikānaṃ vasena asītisatapañhe kathento thero sāmaggirasaṃ dassesīti.

{{<eop>}}Tikavaṇṇanā niṭṭhitā.{{</eop>}}

## Catukkavaṇṇanā

#### 306

Iti tikavasena sāmaggirasaṃ dassetvā idāni catukkavasena dassetuṃ puna desanaṃ ārabhi. Tattha “satipaṭṭhānacatukkaṃ” pubbe vitthāritameva.

Sammappadhānacatukke **chandaṃ janetī** ti “yo chando chandikatā kattukamyatā kusalo dhammacchando” ti evaṃ vuttaṃ kattukamyataṃ janeti. **Vāyamatī** ti vāyāmaṃ karoti. **Vīriyaṃ ārabhatī** ti vīriyaṃ janeti. **Cittaṃ paggaṇhātī** ti cittaṃ upatthambheti. Ayam ettha saṅkhepo. Vitthāro pana sammappadhānavibhaṅge āgatoyeva.

Iddhipādesu chandaṃ nissāya pavatto samādhi **chandasamādhi**. Padhānabhūtā saṅkhārā **padhānasaṅkhārā. Samannāgatan** ti tehi dhammehi upetaṃ. Iddhiyā pādaṃ, iddhibhūtaṃ vā pādanti **iddhipādaṃ**. Sesesupi eseva nayo. Ayam ettha saṅkhepo, vitthāro pana iddhipādavibhaṅge āgato eva. Visuddhimagge pan’assa attho dīpito. Jhānakathāpi Visuddhimagge vitthāritāva.

#### 307

**Diṭṭhadhammasukhavihārāyā** ti imasmiṃyeva attabhāve sukhavihāratthāya. Idha phalasamāpattijhānāni, khīṇāsavassa aparabhāge nibbattitajhānāni ca kathitāni.

**Ālokasaññaṃ manasikarotī** ti divā vā rattiṃ vā sūriyacandapajjotamaṇiādīnaṃ ālokaṃ ālokoti manasikaroti. **Divāsaññaṃ adhiṭṭhātī** ti evaṃ manasi katvā divātisaññaṃ ṭhapeti. **Yathā divā tathā rattin** ti yathā divā diṭṭho āloko, tatheva taṃ rattiṃ manasikaroti. **Yathā rattiṃ tathā divā** ti yathā rattiṃ āloko diṭṭho, evam eva divā manasikaroti. **Iti vivaṭena cetasā** ti evaṃ apihitena cittena. **Apariyonaddhenā** ti samantato anaddhena. **Sappabhāsan** ti saobhāsaṃ. **Ñāṇadassanapaṭilābhāyā** ti ñāṇadassanapaṭilābhatthāya. Iminā kiṃ kathitaṃ? Middhavinodanaāloko kathito parikammaāloko vā. Iminā kiṃ kathitaṃ hoti? Khīṇāsavassa dibbacakkhuñāṇaṃ. Tasmiṃ vā āgatepi anāgatepi pādakajjhānasamāpattimeva sandhāya “sappabhāsaṃ cittaṃ bhāvetī” ti vuttaṃ.

**Satisampajaññāyā** ti sattaṭṭhānikassa satisampajaññassa atthāya. **Viditā vedanā uppajjantī** ti ādīsu khīṇāsavassa vatthu viditaṃ hoti ārammaṇaṃ viditaṃ vatthārammaṇaṃ viditaṃ. Vatthārammaṇaviditatāya evaṃ vedanā uppajjanti, evaṃ tiṭṭhanti, evaṃ nirujjhanti. Na kevalañ ca vedanā eva idha vuttā saññādayopi, avuttā cetanādayopi, viditā ca uppajjanti c’eva tiṭṭhanti ca nirujjhanti ca. Api ca vedanāya uppādo vidito hoti, upaṭṭhānaṃ viditaṃ hoti. Avijjāsamudayā vedanāsamudayo, taṇhāsamudayā kammasamudayo, phassasamudayā vedanāyasamudayo. Nibbattilakkhaṇaṃ passantopi vedanākkhandhassa samudayaṃ passati. Evaṃ vedanāya uppādo vidito hoti. Kathaṃ vedanāya upaṭṭhānaṃ viditaṃ hoti? Aniccato manasikaroto khayatūpaṭṭhānaṃ viditaṃ hoti. Dukkhato manasikaroto bhayatūpaṭṭhānaṃ viditaṃ hoti. Anattato manasikaroto suññatūpaṭṭhānaṃ viditaṃ hoti. Evaṃ vedanāya upaṭṭhānaṃ viditaṃ hoti, khayato bhayato suññato jānāti. Kathaṃ vedanāya atthaṅgamo vidito hoti? Avijjānirodhā vedanānirodho.…Pe… evaṃ vedanāya atthaṅgamo vidito hoti. Imināpi nayenettha attho veditabbo.

**Iti rūpan** tiādi vuttanayameva. **Ayaṃ āvuso samādhibhāvanā** ti ayaṃ āsavānaṃ khayañāṇassa pādakajjhānasamādhibhāvanā.

#### 308

**Appamaññā** ti pamāṇaṃ agahetvā anavasesapharaṇavasena appamaññāva. Anupadavaṇṇanā pana bhāvanāsamādhividhānañca etāsaṃ Visuddhimagge vitthāritameva. Arūpakathāpi Visuddhimagge vitthāritāva.

**Apassenānī** ti apassayāni. **Saṅkhāyā** ti ñāṇena ñatvā. **Paṭisevatī** ti ñāṇena ñatvā sevitabbayuttakameva sevati. Tassa ca vitthāro “paṭisaṅkhā yoniso cīvaraṃ paribhuñjatī” ti ādinā nayena veditabbo. **Saṅkhāyekaṃ adhivāsetī** ti ñāṇena ñatvā adhivāsetabbayuttakameva adhivāseti. Vitthāro pan’ettha “paṭisaṅkhā yoniso khamo hoti sītassā” ti ādinā nayena veditabbo. **Parivajjetī** ti ñāṇena ñatvā parivajjetuṃ yuttam eva parivajjeti. Tassa vitthāro “paṭisaṅkhā yoniso caṇḍaṃ hatthiṃ parivajjetī” ti ādinā nayena veditabbo. **Vinodetī** ti ñāṇena ñatvā vinodetabbameva vinodeti, nudati nīharati anto pavisituṃ na deti. Tassa vitthāro “uppannaṃ kāmavitakkaṃ nādhivāsetī” ti ādinā nayena veditabbo.

## Ariyavaṃsacatukkavaṇṇanā

#### 309

**Ariyavaṃsā** ti ariyānaṃ vaṃsā. Yathā hi khattiyavaṃso, brāhmaṇavaṃso, vessavaṃso, suddavaṃso, samaṇavaṃso, kulavaṃso, rājavaṃso, evaṃ ayam pi aṭṭhamo ariyavaṃso ariyatanti ariyapaveṇī nāma hoti. So kho panāyaṃ ariyavaṃso imesaṃ vaṃsānaṃ mūlagandhādīnaṃ kāḷānusāritagandhādayo viya aggamakkhāyati. Ke pana te ariyā yesaṃ ete vaṃsāti? Ariyā vuccanti buddhā ca paccekabuddhā ca tathāgatasāvakā ca, etesaṃ ariyānaṃ vaṃsāti **ariyavaṃsā**. Ito pubbe hi satasahassakappādhikānaṃ catunnaṃ asaṅkhyeyyānaṃ matthake taṇhaṅkaro medhaṅkaro saraṇaṅkaro Dīpaṅkaroti cattāro buddhā uppannā, te ariyā, tesaṃ ariyānaṃ vaṃsāti ariyavaṃsā. Tesaṃ buddhānaṃ parinibbānato aparabhāge asaṅkhyeyyaṃ atikkamitvā koṇḍañño nāma buddho uppanno…pe… imasmiṃ kappe kakusandho, koṇāgamano, kassapo, amhākaṃ Bhagavā Gotamoti cattāro buddhā uppannā. Tesaṃ ariyānaṃ vaṃsāti ariyavaṃsā. Api ca atītānāgatapaccuppannānaṃ sabbabuddhapaccekabuddhabuddhasāvakānaṃ ariyānaṃ vaṃsāti ariyavaṃsā. Te kho panete **aggaññā** aggāti jānitabbā. **Rattaññā** dīgharattaṃ pavattāti jānitabbā. **Vaṃsaññā** vaṃsāti jānitabbā.

**Porāṇā** ti na adhunuppattikā. **Asaṃkiṇṇā** avikiṇṇā anapanītā. **Asaṃkiṇṇapubbā** atītabuddhehi na saṃkiṇṇapubbā. “Kiṃ imehī” ti na apanītapubbā? **Na saṅkīyantī** ti idānipi na apanīyanti. **Na saṅkīyissantī** ti anāgatabuddhehipi na apanīyissanti, ye loke viññū samaṇabrāhmaṇā, tehi appaṭikuṭṭhā, samaṇehi brāhmaṇehi viññūhi aninditā agarahitā.

**Santuṭṭho hotī** ti paccayasantosavasena santuṭṭho hoti. **Itarītarena cīvarenā** ti thūlasukhumalūkhapaṇītathirajiṇṇānaṃ yena kenaci. Atha kho yathāladdhādīnaṃ itarītarena yena kenaci santuṭṭho hotī ti attho. Cīvarasmiñhi tayo santosā – yathālābhasantoso, yathābalasantoso, yathāsāruppasantosoti. Piṇḍapātādīsupi eseva nayo. Tesaṃ vitthārakathā sāmaññaphale vuttanayen’eva veditabbā. Ime tayo santose sandhāya “santuṭṭho hoti, itarītarena yathāladdhādīsu yena kenaci cīvarena santuṭṭho hotī” ti vuttaṃ.

Ettha ca cīvaraṃ jānitabbaṃ, cīvarakkhettaṃ jānitabbaṃ, paṃsukūlaṃ jānitabbaṃ, cīvarasantoso jānitabbo, cīvarapaṭisaṃyuttāni dhutaṅgāni jānitabbāni. Tattha **cīvaraṃ jānitabban** ti khomādīni cha cīvarāni dukūlādīni cha anulomacīvarāni jānitabbāni. Imāni dvādasa kappiyacīvarāni. Kusacīraṃ vākacīraṃ phalakacīraṃ kesakambalaṃ vāḷakambalaṃ potthako cammaṃ ulūkapakkhaṃ rukkhadussaṃ latādussaṃ erakadussaṃ kadalidussaṃ veḷudussanti evamādīni pana akappiyacīvarāni. **Cīvarakkhettan** ti “saṅghato vā gaṇato vā ñātito vā mittato vā attano vā dhanena paṃsukūlaṃ vā” ti evaṃ uppajjanato cha khettāni, aṭṭhannañca mātikānaṃ vasena **aṭṭha khettāni** jānitabbāni. **Paṃsukūlan** ti sosānikaṃ, pāpaṇikaṃ, rathiyaṃ saṅkārakūṭakaṃ, sotthiyaṃ, sinānaṃ, titthaṃ, gatapaccāgataṃ, aggidaḍḍhaṃ, gokhāyitaṃ upacikakhāyitaṃ, undūrakhāyitaṃ, antacchinnaṃ, dasācchinnaṃ, dhajāhaṭaṃ, thūpaṃ, samaṇacīvaraṃ, sāmuddiyaṃ, ābhisekiyaṃ, panthikaṃ, vātāhaṭaṃ, iddhimayaṃ, devadattiyanti tevīsati paṃsukūlāni veditabbāni.

Ettha ca **sotthiyan** ti gabbhamalaharaṇaṃ. **Gatapaccāgatan** ti matakasarīraṃ pārupitvā susānaṃ netvā ānītacīvaraṃ. **Dhajāhaṭan** ti dhajaṃ ussāpetvā tato ānītaṃ. **Thūpan** ti vammike pūjitacīvaraṃ. **Sāmuddiyan** ti samuddavīcīhi thalaṃ pāpitaṃ. **Panthikan** ti panthaṃ gacchantehi corabhayena pāsāṇehi koṭṭetvā pārutacīvaraṃ. **Iddhimayan** ti ehibhikkhucīvaraṃ. Sesaṃ pākaṭameva.

**Cīvarasantoso** ti vīsati cīvarasantosā, vitakkasantoso, gamanasantoso, pariyesanasantoso, paṭilābhasantoso, mattappaṭiggahaṇasantoso, loluppavivajjanasantoso, yathālābhasantoso, yathābalasantoso, yathāsāruppasantoso, udakasantoso, dhovanasantoso, karaṇasantoso, parimāṇasantoso, suttasantoso, sibbanasantoso, rajanasantoso, kappasantoso, paribhogasantoso, sannidhiparivajjanasantoso, vissajjanasantosoti.

Tattha sādakabhikkhunā temāsaṃ nibaddhavāsaṃ vasitvā ekamāsamattaṃ vitakketuṃ vaṭṭati. So hi pavāretvā cīvaramāse cīvaraṃ karoti. Paṃsukūliko aḍḍhamāseneva karoti. Iti māsaḍḍhamāsamattaṃ vitakkanaṃ vitakkasantoso. Vitakkasantosena pana santuṭṭhena bhikkhunā pācīnakkhaṇḍarājivāsikapaṃsukūlikattherasadisena bhavitabbaṃ.

**Thero** kira cetiyapabbatavihāre cetiyaṃ vandissāmīti āgato cetiyaṃ vanditvā cintesi “mayhaṃ cīvaraṃ jiṇṇaṃ bahūnaṃ vasanaṭṭhāne labhissāmī” ti. So mahāvihāraṃ gantvā saṅghattheraṃ disvā vasanaṭṭhānaṃ pucchitvā tattha vuttho punadivase cīvaraṃ ādāya āgantvā theraṃ vandi. Thero kiṃ āvusoti āha. Gāmadvāraṃ, bhante, gamissāmīti. Ahampāvuso, gamissāmīti. Sādhu, bhante ti gacchanto mahābodhidvārakoṭṭhake ṭhatvā puññavantānaṃ vasanaṭṭhāne manāpaṃ labhissāmīti cintetvā aparisuddho me vitakkoti tatova paṭinivatti. Punadivase ambaṅgaṇasamīpato, punadivase mahācetiyassa uttaradvārato, tatheva paṭinivattitvā catutthadivase therassa santikaṃ agamāsi. Thero imassa bhikkhuno vitakko na parisuddho bhavissatīti cīvaraṃ gahetvā tena saddhiṃyeva pañhaṃ pucchamāno gāmaṃ pāvisi. Tañca rattiṃ eko manusso uccārapalibuddho sāṭakeyeva vaccaṃ katvā taṃ saṅkāraṭṭhāne chaḍḍesi. **Paṃsukūlikatthero** taṃ nīlamakkhikāhi samparikiṇṇaṃ disvā añjaliṃ paggahesi. Mahāthero “kiṃ, āvuso, saṅkāraṭṭhānassa añjaliṃ paggaṇhāsī” ti? “Nāhaṃ, bhante, saṅkāraṭṭhānassa añjaliṃ paggaṇhāmi, mayhaṃ pitu dasabalassa paggaṇhāmi, puṇṇadāsiyā sarīraṃ pārupitvā chaḍḍitaṃ paṃsukūlaṃ tumbamatte pāṇake vidhunitvā susānato gaṇhantena dukkaraṃ kataṃ, bhante” ti. Mahāthero “parisuddho vitakko paṃsukūlikassā” ti cintesi. Paṃsukūlikattheropi tasmiṃyeva ṭhāne ṭhito vipassanaṃ vaḍḍhetvā tīṇi phalāni patto taṃ sāṭakaṃ gahetvā cīvaraṃ katvā pārupitvā pācīnakkhaṇḍarājiṃ gantvā aggaphalaṃ arahattaṃ pāpuṇi.

Cīvaratthāya gacchantassa pana “kattha labhissāmī” ti acintetvā kammaṭṭhānasīseneva gamanaṃ **gamanasantoso** nāma.

Pariyesantassa pana yena vā tena vā saddhiṃ apariyesitvā lajjiṃ pesalaṃ bhikkhuṃ gahetvā pariyesanaṃ **pariyesanasantoso** nāma.

Evaṃ pariyesantassa āhariyamānaṃ cīvaraṃ dūrato disvā “etaṃ manāpaṃ bhavissati, etaṃ amanāpan” ti evaṃ avitakketvā thūlasukhumādīsu yathāladdheneva santussanaṃ **paṭilābhasantoso** nāma.

Evaṃ laddhaṃ gaṇhantassāpi “ettakaṃ dupaṭṭassa bhavissati, ettakaṃ ekapaṭṭassā” ti attano pahonakamatteneva santussanaṃ **mattappaṭiggahaṇasantoso** nāma.

Cīvaraṃ pariyesantassa pana “asukassa gharadvāre manāpaṃ labhissāmī” ti acintetvā dvārapaṭipāṭiyā caraṇaṃ **loluppavivajjanasantoso** nāma.

Lūkhapaṇītesu yena kenaci yāpetuṃ sakkontassa yathāladdheneva yāpanaṃ **yathālābhasantoso** nāma.

Attano thāmaṃ jānitvā yena yāpetuṃ sakkoti, tena yāpanaṃ **yathābalasantoso** nāma.

Manāpaṃ aññassa datvā attano yena kenaci yāpanaṃ **yathāsāruppasantoso** nāma.

“Kattha udakaṃ manāpaṃ, kattha amanāpan” ti avicāretvā yena kenaci dhovanupagena udakena dhovanaṃ **udakasantoso** nāma. Paṇḍumattikagerukapūtipaṇṇarasakiliṭṭhāni pana udakāni vajjetuṃ vaṭṭati.

Dhovantassa pana muggarādīhi apaharitvā hatthehi madditvā dhovanaṃ **dhovanasantoso** nāma. Tathā asujjhantaṃ paṇṇāni pakkhipitvā tāpitaudakenāpi dhovituṃ vaṭṭati.

Evaṃ dhovitvā karontassa idaṃ thūlaṃ, idaṃ sukhumanti akopetvā pahonakanīhāreneva karaṇaṃ **karaṇasantoso** nāma.

Timaṇḍalappaṭicchādanamattasseva karaṇaṃ **parimāṇasantoso** nāma.

Cīvarakaraṇatthāya pana manāpasuttaṃ pariyesissāmīti avicāretvā rathikādīsu vā devaṭṭhāne vā āharitvā pādamūle vā ṭhapitaṃ yaṃkiñcideva suttaṃ gahetvā karaṇaṃ **suttasantoso** nāma.

Kusibandhanakāle pana aṅgulamatte sattavāre na vijjhitabbaṃ, evaṃ karontassa hi yo bhikkhu sahāyo na hoti, tassa vattabhedopi natthi. Tivaṅgulamatte pana sattavāre vijjhitabbaṃ, evaṃ karontassa maggapaṭipannenāpi sahāyena bhavitabbaṃ. Yo na hoti, tassa vattabhedo. Ayaṃ **sibbanasantoso** nāma.

Rajantena pana kāḷakacchakādīni pariyesantena na rajitabbaṃ. Somavakkalādīsu yaṃ labhati, tena rajitabbaṃ. Alabhantena pana manussehi araññe vākaṃ gahetvā chaḍḍitarajanaṃ vā bhikkhūhi pacitvā chaḍḍitakasaṭaṃ vā gahetvā rajitabbaṃ, ayaṃ **rajanasantoso** nāma.

Nīlakaddamakāḷasāmesu yaṃkiñci gahetvā hatthipiṭṭhe nisinnassa paññāyamānakapakaraṇaṃ **kappasantoso** nāma.

Hirikopīnapaṭicchādanamattavasena paribhuñjanaṃ **paribhogasantoso** nāma.

Dussaṃ pana labhitvā suttaṃ vā sūciṃ vā kārakaṃ vā alabhantena ṭhapetuṃ vaṭṭati, labhantena na vaṭṭati. Katampi sace antevāsikādīnaṃ dātukāmo hoti, te ca asannihitā yāva āgamanā ṭhapetuṃ vaṭṭati. Āgatamattesu dātabbaṃ. Dātuṃ asakkontena adhiṭṭhātabbaṃ. Aññasmiṃ cīvare sati paccattharaṇampi adhiṭṭhātuṃ vaṭṭati. Anadhiṭṭhitameva hi sannidhi hoti. Adhiṭṭhitaṃ na hotī ti **mahāsīvatthero** āha. Ayaṃ **sannidhiparivajjanasantoso** nāma.

Vissajjantena pana na mukhaṃ oloketvā dātabbaṃ. Sāraṇīyadhamme ṭhatvā vissajjitabbanti ayaṃ **vissajjanasantoso** nāma.

**Cīvarapaṭisaṃyuttāni dhutaṅgāni** nāma paṃsukūlikaṅgañceva tecīvarikaṅgañca. Tesaṃ vitthārakathā **visuddhimaggato** veditabbā. Iti cīvarasantosamahāariyavaṃsaṃ pūrayamāno bhikkhu imāni dve dhutaṅgāni gopeti. Imāni gopento cīvarasantosamahāariyavaṃsena santuṭṭho hoti.

**Vaṇṇavādī** ti eko santuṭṭho hoti, santosassa vaṇṇaṃ na katheti, eko na santuṭṭho hoti, santosassa vaṇṇaṃ katheti, eko neva santuṭṭho hoti, na santosassa vaṇṇaṃ katheti, eko santuṭṭho c’eva hoti, santosassa ca vaṇṇaṃ katheti, taṃ dassetuṃ “itarītaracīvarasantuṭṭhiyā ca vaṇṇavādī” ti vuttaṃ.

**Anesanan** ti dūteyyapahinagamanānuyogappabhedaṃ nānappakāraṃ anesanaṃ. **Appatirūpan** ti ayuttaṃ. **Aladdhā cā** ti alabhitvā. Yathā ekacco “kathaṃ nu kho cīvaraṃ labhissāmī” ti. Puññavantehi bhikkhūhi saddhiṃ ekato hutvā kohaññaṃ karonto uttasati paritasati, santuṭṭho bhikkhu evaṃ aladdhā cīvaraṃ na paritasati. **Laddhā cā** ti dhammena samena labhitvā. **Agadhito** ti vigatalobhagiddho. **Amucchito** ti adhimattataṇhāya mucchaṃ anāpanno. **Anajjhāpanno** ti taṇhāya anotthato apariyonaddho. **Ādīnavadassāvī** ti anesanāpattiyañca gedhitaparibhoge ca ādīnavaṃ passamāno. **Nissaraṇapañño** ti “yāvad eva sītassa paṭighātāyā” ti vuttaṃ nissaraṇameva pajānanto.

**Itarītaracīvarasantuṭṭhiyā** ti yena kenaci cīvarena santuṭṭhiyā. **Nevattānukkaṃsetī** ti “ahaṃ paṃsukūliko mayā upasampadamāḷeyeva paṃsukūlikaṅgaṃ gahitaṃ, ko mayā sadiso atthī” ti attukkaṃsanaṃ na karoti. **Na paraṃ vambhetī** ti “ime panaññe bhikkhū na paṃsukūlikā” ti vā “paṃsukūlikaṅgamattampi etesaṃ natthī” ti vā evaṃ paraṃ na vambheti. **Yo hi tattha dakkho** ti yo tasmiṃ cīvarasantose, vaṇṇavādādīsu vā dakkho cheko byatto. **Analaso** ti sātaccakiriyāya ālasiyavirahito. **Sampajāno paṭissato** ti sampajānapaññāya c’eva satiyā ca yutto. **Ariyavaṃse ṭhito** ti ariyavaṃse patiṭṭhito.

**Itarītarena piṇḍapātenā** ti yena kenaci piṇḍapātena. Etthāpi piṇḍapāto jānitabbo. Piṇḍapātakkhettaṃ jānitabbaṃ, piṇḍapātasantoso jānitabbo, piṇḍapātapaṭisaṃyuttaṃ dhutaṅgaṃ jānitabbaṃ. Tattha **piṇḍapāto** ti “odano, kummāso, sattu, maccho, maṃsaṃ, khīraṃ, dadhi, sappi, navanītaṃ, telaṃ, madhu, phāṇitaṃ, yāgu, khādanīyaṃ, sāyanīyaṃ, lehanīyan” ti soḷasa piṇḍapātā.

**Piṇḍapātakkhettan** ti saṅghabhattaṃ, uddesabhattaṃ, nimantanaṃ, salākabhattaṃ, pakkhikaṃ, uposathikaṃ, pāṭipadikaṃ, āgantukabhattaṃ, gamikabhattaṃ, gilānabhattaṃ, gilānupaṭṭhākabhattaṃ, dhurabhattaṃ, kuṭibhattaṃ, vārabhattaṃ, vihārabhattanti pannarasa piṇḍapātakkhettāni.

**Piṇḍapātasantoso** ti piṇḍapāte vitakkasantoso, gamanasantoso, pariyesanasantoso paṭilābhasantoso, paṭiggahaṇasantoso, mattappaṭiggahaṇasantoso, loluppavivajjanasantoso, yathālābhasantoso, yathābalasantoso, yathāsāruppasantoso, upakārasantoso, parimāṇasantoso, paribhogasantoso, sannidhiparivajjanasantoso, vissajjanasantosoti pannarasa santosā.

Tattha sādako bhikkhu mukhaṃ dhovitvā vitakketi. Piṇḍapātikena pana gaṇena saddhiṃ caratā sāyaṃ therūpaṭṭhānakāle “sve kattha piṇḍāya carissāmāti asukagāme, bhante” ti, ettakaṃ cintetvā tato paṭṭhāya na vitakketabbaṃ. Ekacārikena vitakkamāḷake ṭhatvā vitakketabbaṃ. Tato paraṃ vitakkento ariyavaṃsā cuto hoti paribāhiro. Ayaṃ **vitakkasantoso** nāma.

Piṇḍāya pavisantena “kuhiṃ labhissāmī” ti acintetvā kammaṭṭhānasīsena gantabbaṃ. Ayaṃ **gamanasantoso** nāma.

Pariyesantena yaṃ vā taṃ vā agahetvā lajjiṃ pesalameva gahetvā pariyesitabbaṃ. Ayaṃ **pariyesanasantoso** nāma.

Dūratova āhariyamānaṃ disvā “etaṃ manāpaṃ, etaṃ amanāpan” ti cittaṃ na uppādetabbaṃ. Ayaṃ **paṭilābhasantoso** nāma.

“Imaṃ manāpaṃ gaṇhissāmi, imaṃ amanāpaṃ na gaṇhissāmī” ti acintetvā yaṃkiñci yāpanamattaṃ gahetabbameva, ayaṃ **paṭiggahaṇasantoso** nāma.

Ettha pana deyyadhammo bahu, dāyako appaṃ dātukāmo, appaṃ gahetabbaṃ. Deyyadhammo bahu, dāyakopi bahuṃ dātukāmo, pamāṇeneva gahetabbaṃ. Deyyadhammo na bahu, dāyakopi appaṃ dātukāmo, appaṃ gahetabbaṃ. Deyyadhammo na bahu, dāyako pana bahuṃ dātukāmo, pamāṇena gahetabbaṃ. Paṭiggahaṇasmiñhi mattaṃ ajānanto manussānaṃ pasādaṃ makkheti, saddhādeyyaṃ vinipāteti, sāsanaṃ na karoti, vijātamātuyāpi cittaṃ gahetuṃ na sakkoti. Iti mattaṃ jānitvā va paṭiggahetabbanti ayaṃ **mattappaṭiggahaṇasantoso** nāma.

Saddhakulāniyeva agantvā dvārappaṭipāṭiyā gantabbaṃ. Ayaṃ **loluppavivajjanasantoso** nāma. **Yathālābhasantosā** dayo cīvare vuttanayā eva.

Piṇḍapātaṃ paribhuñjitvā samaṇadhammaṃ anupālessāmīti evaṃ upakāraṃ ñatvā paribhuñjanaṃ **upakārasantoso** nāma.

Pattaṃ pūretvā ānītaṃ na paṭiggahetabbaṃ, anupasampanne sati tena gāhāpetabbaṃ, asati harāpetvā paṭiggahaṇamattaṃ gahetabbaṃ. Ayaṃ **parimāṇasantoso** nāma.

“Jighacchāya paṭivinodanaṃ idamettha nissaraṇan” ti evaṃ paribhuñjanaṃ **paribhogasantoso** nāma.

Nidahitvā na paribhuñjitabbanti ayaṃ **sannidhiparivajjanasantoso** nāma.

Mukhaṃ anoloketvā sāraṇīyadhamme ṭhitena vissajjetabbaṃ. Ayaṃ **vissajjanasantoso** nāma.

**Piṇḍapātapaṭisaṃyuttāni** pana pañca dhutaṅgāni – piṇḍapātikaṅgaṃ, sapadānacārikaṅgaṃ, ekāsanikaṅgaṃ, pattapiṇḍikaṅgaṃ, khalupacchābhattikaṅganti. Tesaṃ vitthārakathā Visuddhimagge vuttā. Iti piṇḍapātasantosamahāariyavaṃsaṃ pūrayamāno bhikkhu imāni pañca dhutaṅgāni gopeti. Imāni gopento piṇḍapātasantosamahāariyavaṃsena santuṭṭho hoti. “Vaṇṇavādī” ti ādīni vuttanayen’eva veditabbāni.

**Senāsanenā** ti idha senāsanaṃ jānitabbaṃ, senāsanakkhettaṃ jānitabbaṃ, senāsanasantoso jānitabbo, senāsanapaṭisaṃyuttaṃ dhutaṅgaṃ jānitabbaṃ. Tattha **senāsanan** ti mañco, pīṭhaṃ, bhisi, bimbohanaṃ, vihāro, aḍḍhayogo, pāsādo, hammiyaṃ, guhā, leṇaṃ, aṭṭo, māḷo, veḷugumbo, rukkhamūlaṃ, yattha vā pana bhikkhū paṭikkamantīti imāni pannarasa senāsanāni.

**Senāsanakkhettan** ti “saṅghato vā gaṇato vā ñātito vā mittato vā attano vā dhanena paṃsukūlaṃ vā” ti cha khettāni.

**Senāsanasantoso** ti senāsane vitakkasantosādayo pannarasa santosā. Te piṇḍapāte vuttanayen’eva veditabbā. **Senāsanapaṭisaṃyuttāni** pana pañca dhutaṅgāni – āraññikaṅgaṃ, rukkhamūlikaṅgaṃ, abbhokāsikaṅgaṃ, sosānikaṅgaṃ, yathāsantatikaṅganti. Tesaṃ vitthārakathā Visuddhimagge vuttā. Iti senāsanasantosamahāariyavaṃsaṃ pūrayamāno bhikkhu imāni pañca dhutaṅgāni gopeti. Imāni gopento senāsanasantosamahāariyavaṃsena santuṭṭho hoti.

Gilānapaccayo pana piṇḍapāteyeva paviṭṭho. Tattha yathālābhayathābalayathāsāruppasantoseneva santussitabbaṃ. Nesajjikaṅgaṃ bhāvanārāmaariyavaṃsaṃ bhajati. Vuttam pi c’etaṃ –

> “Pañca senāsane vuttā, pañca āhāranissitā;  
> Eko vīriyasaṃyutto, dve ca cīvaranissitā” ti.

Iti āyasmā dhammasenāpati Sāriputtatthero pathaviṃ pattharamāno viya sāgarakucchiṃ pūrayamāno viya ākāsaṃ vitthārayamāno viya ca paṭhamaṃ cīvarasantosaṃ ariyavaṃsaṃ kathetvā candaṃ uṭṭhāpento viya sūriyaṃ ullaṅghento viya ca dutiyaṃ piṇḍapātasantosaṃ kathetvā sineruṃ ukkhipento viya tatiyaṃ senāsanasantosaṃ ariyavaṃsaṃ kathetvā idāni sahassanayappaṭimaṇḍitaṃ catutthaṃ bhāvanārāmaṃ ariyavaṃsaṃ kathetuṃ **puna caparaṃ āvuso bhikkhu pahānārāmo hotī** ti desanaṃ ārabhi.

Tattha āramanaṃ ārāmo, abhiratīti attho. Pañcavidhe pahāne ārāmo assāti **pahānārāmo**. Kāmacchandaṃ pajahanto ramati, nekkhammaṃ bhāvento ramati, byāpādaṃ pajahanto ramati…pe… sabbakilese pajahanto ramati, arahattamaggaṃ bhāvento ramatīti evaṃ pahāne ratoti **pahānarato**. Vuttanayen’eva bhāvanāya ārāmo assāti **bhāvanārāmo**. Bhāvanāya ratoti **bhāvanārato**.  

Imesu pana catūsu ariyavaṃsesu purimehi tīhi terasannaṃ dhutaṅgānaṃ catupaccayasantosassa ca vasena sakalaṃ vinayapiṭakaṃ kathitaṃ hoti. Bhāvanārāmena avasesaṃ piṭakadvayaṃ. Imaṃ pana bhāvanārāmataṃ ariyavaṃsaṃ kathentena bhikkhunā paṭisambhidāmagge nekkhammapāḷiyā kathetabbo. Dīghanikāye dasuttarasuttantapariyāyena kathetabbo. Majjhimanikāye satipaṭṭhānasuttantapariyāyena kathetabbo. Abhidhamme niddesapariyāyena kathetabbo.

Tattha **paṭisambhidāmagge nekkhammapāḷiyā** ti so nekkhammaṃ bhāvento ramati, kāmacchandaṃ pajahanto ramati. Abyāpādaṃ byāpādaṃ. Ālokasaññaṃ, thinamiddhaṃ. Avikkhepaṃ uddhaccaṃ. Dhammavavatthānaṃ, vicikicchaṃ. Ñāṇaṃ, avijjaṃ. Pāmojjaṃ, aratiṃ. Paṭhamaṃ jhānaṃ, pañca nīvaraṇe. Dutiyaṃ jhānaṃ, vitakkavicāre. Tatiyaṃ jhānaṃ, pītiṃ. Catutthaṃ jhānaṃ, sukhadukkhe. Ākāsānañcāyatanasamāpattiṃ bhāvento ramati, rūpasaññaṃ paṭighasaññaṃ nānattasaññaṃ pajahanto ramati. Viññāṇañcāyatanasamāpattiṃ…pe… nevasaññānāsaññāyatanasamāpattiṃ bhāvento ramati, ākiñcaññāyatanasaññaṃ pajahanto ramati.

Aniccānupassanaṃ bhāvento ramati, niccasaññaṃ pajahanto ramati. Dukkhānupassanaṃ, sukhasaññaṃ. Anattānupassanaṃ, attasaññaṃ. Nibbidānupassanaṃ, nandiṃ. Virāgānupassanaṃ, rāgaṃ. Nirodhānupassanaṃ, samudayaṃ. Paṭinissaggānupassanaṃ, ādānaṃ. Khayānupassanaṃ, ghanasaññaṃ. Vayānupassanaṃ, āyūhanaṃ. Vipariṇāmānupassanaṃ, dhuvasaññaṃ. Animittānupassanaṃ, nimittaṃ. Apaṇihitānupassanaṃ, paṇidhiṃ. Suññatānupassanaṃ abhinivesaṃ. Adhipaññādhammavipassanaṃ, sārādānābhinivesaṃ. Yathābhūtañāṇadassanaṃ, sammohābhinivesaṃ. Ādīnavānupassanaṃ, ālayābhinivesaṃ. Paṭisaṅkhānupassanaṃ, appaṭisaṅkhaṃ. Vivaṭṭānupassanaṃ, saṃyogābhinivesaṃ. Sotāpattimaggaṃ, diṭṭhekaṭṭhe kilese. Sakadāgāmimaggaṃ, oḷārike kilese. Anāgāmimaggaṃ, aṇusahagate kilese. Arahattamaggaṃ bhāvento ramati, sabbakilese pajahanto ramatīti evaṃ **paṭisambhidāmagge** nekkhammapāḷiyā kathetabbo.

**Dīghanikāye dasuttarasuttantapariyāyenā** ti ekaṃ dhammaṃ bhāvento ramati, ekaṃ dhammaṃ pajahanto ramati…pe… dasa dhamme bhāvento ramati, dasa dhamme pajahanto ramati. Katamaṃ ekaṃ dhammaṃ bhāvento ramati? Kāyagatāsatiṃ sātasahagataṃ. Imaṃ ekaṃ dhammaṃ bhāvento ramati. Katamaṃ ekaṃ dhammaṃ pajahanto ramati? Asmimānaṃ. Imaṃ ekaṃ dhammaṃ pajahanto ramati. Katame dve dhamme…pe… katame dasa dhamme bhāvento ramati? Dasa kasiṇāyatanāni. Ime dasa dhamme bhāvento ramati. Katame dasa dhamme pajahanto ramati? Dasa micchatte. Ime dasa dhamme pajahanto ramati. Evaṃ kho, bhikkhave, bhikkhu bhāvanārāmo hotī ti evaṃ dīghanikāye dasuttarasuttantapariyāyena kathetabbo.

**Majjhimanikāye satipaṭṭhānasuttantapariyāyenā** ti ekāyano, bhikkhave, maggo sattānaṃ visuddhiyā, sokaparidevānaṃ samatikkamāya, dukkhadomanassānaṃ atthaṅgamāya, ñāyassa adhigamāya, nibbānassa sacchikiriyāya yad idaṃ cattāro satipaṭṭhānā. Katame cattāro? Idha, bhikkhave, bhikkhu kāye kāyānupassī viharati… vedanāsu vedanānupassī… citte cittānupassī… dhammesu dhammānupassī… ‘atthi dhammā’ ti vā pan’assa sati paccupaṭṭhitā hoti yāvad eva ñāṇamattāya paṭissatimattāya anissito ca viharati na ca kiñci loke upādiyati. Evam pi, bhikkhave, bhikkhu bhāvanārāmo hoti bhāvanārato, pahānārāmo hoti pahānarato. Puna caparaṃ, bhikkhave, bhikkhu gacchanto vā gacchāmīti pajānāti…pe… puna caparaṃ, bhikkhave, bhikkhu seyyathāpi passeyya sarīraṃ sivathikāya chaḍḍitaṃ…pe… pūtīni cuṇṇakajātāni. So imam eva kāyaṃ upasaṃharati, ayam pi kho kāyo evaṃdhammo evaṃbhāvī evaṃanatītoti. Iti ajjhattaṃ vā kāye kāyānupassī viharati…pe… evampi kho, bhikkhave, bhikkhu bhāvanārāmo hotī ti evaṃ majjhimanikāye satipaṭṭhānasuttantapariyāyena kathetabbo.

**Abhidhamme niddesapariyāyenā** ti sabbe pi saṅkhate aniccato dukkhato rogato gaṇḍato…pe… saṃkilesikadhammato passanto ramati. Ayaṃ, bhikkhave, bhikkhu bhāvanārāmo hotī ti evaṃ niddesapariyāyena kathetabbo.

**Neva attānukkaṃsetī** ti ajja me saṭṭhi vā sattati vā vassāni aniccaṃ dukkhaṃ anattāti vipassanāya kammaṃ karontassa, ko mayā sadiso atthīti evaṃ attukkaṃsanaṃ na karoti. **Na paraṃ vambhetī** ti aniccaṃ dukkhanti vipassanāmattakampi natthi, kiṃ ime vissaṭṭhakammaṭṭhānā carantīti evaṃ paraṃ vambhanaṃ na karoti. Sesaṃ vuttanayameva.

#### 310

**Padhānānī** ti uttamavīriyāni. **Saṃvarapadhānan** ti cakkhādīni saṃvarantassa uppannavīriyaṃ. **Pahānapadhānan** ti kāmavitakkādayo pajahantassa uppannavīriyaṃ. **Bhāvanāpadhānan** ti bojjhaṅge bhāventassa uppannavīriyaṃ. **Anurakkhaṇāpadhānan** ti samādhinimittaṃ anurakkhantassa uppannavīriyaṃ.

**Vivekanissitan** ti ādīsu viveko virāgo nirodhoti tīṇipi nibbānassa nāmāni. Nibbānañhi upadhivivekattā **viveko**. Taṃ āgamma rāgādayo virajjantīti **virāgo**. Nirujjhantīti **nirodho**. Tasmā “vivekanissitan” ti ādīsu ārammaṇavasena adhigantabbavasena vā nibbānanissitanti attho. **Vossaggapariṇāmin** ti ettha dve vossaggā pariccāgavossaggo ca pakkhandanavossaggo ca. Tattha vipassanā tadaṅgavasena kilese ca khandhe ca pariccajatīti pariccāgavossaggo. Maggo ārammaṇavasena nibbānaṃ pakkhandatīti pakkhandanavossaggo. Tasmā vossaggapariṇāminti yathā bhāviyamāno satisambojjhaṅgo vossaggatthāya pariṇamati, vipassanābhāvañca maggabhāvañca pāpuṇāti, evaṃ bhāvetīti ayamettha attho. Sesapadesupi eseva nayo.

**Bhadrakan** ti bhaddakaṃ. **Samādhinimittaṃ** vuccati aṭṭhikasaññādivasena adhigato samādhiyeva. **Anurakkhatī** ti samādhiparibandhakadhamme rāgadosamohe sodhento rakkhati. Ettha ca aṭṭhikasaññādikā pañceva saññā vuttā. Imasmiṃ pana ṭhāne dasa pi asubhāni vitthāretvā kathetabbāni. Tesaṃ vitthāro Visuddhimagge vutto yeva.

**Dhamme ñāṇan** ti ekapaṭivedhavasena catusaccadhamme ñāṇaṃ catusaccabbhantare nirodhasacce dhamme ñāṇañca. Yathāha – “tattha katamaṃ dhamme ñāṇaṃ? Catūsu maggesu catūsu phalesu ñāṇan” ti. <small>(vibha. 796)</small> **Anvaye ñāṇan** ti cattāri saccāni paccakkhato disvā yathā idāni, evaṃ atītepi anāgatepi imeva pañcakkhandhā dukkhasaccaṃ, ayameva taṇhā samudayasaccaṃ, ayameva nirodho nirodhasaccaṃ, ayameva maggo maggasaccanti evaṃ tassa ñāṇassa anugatiyaṃ ñāṇaṃ. Tenāha – “so iminā dhammena ñātena diṭṭhena pattena viditena pariyogāḷhena atītānāgatena nayaṃ netī” ti. **Pariye ñāṇan** ti paresaṃ cittaparicchede ñāṇaṃ. Yathāha – “tattha katamaṃ pariye ñāṇaṃ? Idha bhikkhu parasattānaṃ parapuggalānaṃ cetasā ceto paricca jānātī” ti. <small>(vibha. 796)</small> vitthāretabbaṃ. Ṭhapetvā pana imāni tīṇi ñāṇāni avasesaṃ **sammutiñāṇaṃ** nāma. Yathāha – “tattha katamaṃ sammutiñāṇaṃ? Ṭhapetvā dhamme ñāṇaṃ ṭhapetvā anvaye ñāṇaṃ ṭhapetvā paricchede ñāṇaṃ avasesaṃ sammutiñāṇan” ti <small>(vibha. 796)</small>

**Dukkhe ñāṇā** dīhi arahattaṃ pāpetvā ekassa bhikkhuno niggamanaṃ catusaccakammaṭṭhānaṃ kathitaṃ. Tattha dve saccāni vaṭṭaṃ, dve vivaṭṭaṃ, vaṭṭe abhiniveso hoti, no vivaṭṭe. Dvīsu saccesu ācariyasantike pariyattiṃ uggahetvā kammaṃ karoti, dvīsu saccesu “nirodhasaccaṃ nāma iṭṭhaṃ kantaṃ manāpaṃ, maggasaccaṃ nāma iṭṭhaṃ kantaṃ manāpan” ti savanavasena kammaṃ karoti. Dvīsu saccesu uggahaparipucchāsavanadhāraṇasammasanapaṭivedho vaṭṭati, dvīsu savanapaṭivedho vaṭṭati. Tīṇi kiccavasena paṭivijjhati, ekaṃ ārammaṇavasena. Dve saccāni duddasattā gambhīrāni, dve gambhīrattā duddasāni.

## Sotāpattiyaṅgādicatukkavaṇṇanā

#### 311

**Sotāpattiyaṅgānī** ti sotāpattiyā aṅgāni, sotāpattimaggassa paṭilābhakāraṇānīti attho. **Sappurisasaṃsevo** ti buddhādīnaṃ sappurisānaṃ upasaṅkamitvā sevanaṃ. **Saddhammassavanan** ti sappāyassa tepiṭakadhammassa savanaṃ. **Yonisomanasikāro** ti aniccādivasena manasikāro. **Dhammānudhammappaṭipattī** ti lokuttaradhammassa anudhammabhūtāya pubbabhāgapaṭipattiyā paṭipajjanaṃ.

**Aveccappasādenā** ti acalappasādena. “Itipi so Bhagavā” ti ādīni Visuddhimagge vitthāritāni. Phaladhātuāhāracatukkāni uttānatthāneva. Apicettha lūkhapaṇītavatthuvasena oḷārikasukhumatā veditabbā.

**Viññāṇaṭṭhitiyo** ti viññāṇaṃ etāsu tiṭṭhatīti viññāṇaṭṭhitiyo. Ārammaṇaṭṭhitivasenetaṃ vuttaṃ. **Rūpūpāyan** ti rūpaṃ upagataṃ hutvā. Pañcavokārabhavasmiñhi abhisaṅkhāraviññāṇaṃ rūpakkhandhaṃ nissāya tiṭṭhati. Taṃ sandhāyetaṃ vuttaṃ. **Rūpārammaṇan** ti rūpakkhandhagocaraṃ rūpapatiṭṭhitaṃ hutvā. **Nandūpasecanan** ti lobhasahagataṃ sampayuttanandiyāva upasittaṃ hutvā. Itaraṃ upanissayakoṭiyā. **Vuddhiṃ virūḷhiṃ vepullaṃ āpajjatī** ti saṭṭhipi sattatipi vassāni evaṃ pavattamānaṃ vuddhiṃ virūḷhiṃ vepullaṃ āpajjati. **Vedanūpāyādīsupi** eseva nayo. Imehi pana tīhi padehi catuvokārabhave abhisaṅkhāraviññāṇaṃ vuttaṃ. Tassa yāvatāyukaṃ pavattanavasena vuddhiṃ virūḷhiṃ vepullaṃ āpajjanā veditabbā. Catukkavasena pana desanāya āgatattā viññāṇūpāyanti na vuttaṃ. Evaṃ vuccamāne ca “katamaṃ nu kho ettha kammaviññāṇaṃ, katamaṃ vipākaviññāṇan” ti sammoho bhaveyya, tasmāpi na vuttaṃ. **Agatigamanāni** vitthāritāneva.

**Cīvarahetū** ti tattha manāpaṃ cīvaraṃ labhissāmīti cīvarakāraṇā uppajjati. **Iti bhavābhavahetū** ti ettha **itī** ti nidassanatthe nipāto. Yathā cīvarādihetu, evaṃ bhavābhavahetūpīti attho. **Bhavābhavo** ti c’ettha paṇītapaṇītatarāni telamadhuphāṇitādīni adhippetāni. Imesaṃ pana catunnaṃ taṇhuppādānaṃ pahānatthāya paṭipāṭiyāva cattāro ariyavaṃsā desitāti veditabbā. **Paṭipadācatukkaṃ** heṭṭhā vuttameva. Akkhamādīsu padhānakaraṇakāle sītādīni na khamatīti **akkhamā**. Khamatīti **khamā**. Indriyadamanaṃ **damā**. “Uppannaṃ kāmavitakkaṃ nādhivāsetī” ti ādinā nayena vitakkasamanaṃ **samā**.  

**Dhammapadānī** ti dhammakoṭṭhāsāni. Anabhijjhā dhammapadaṃ nāma alobho vā alobhasīsena adhigatajjhānavipassanāmaggaphalanibbānāni vā. Abyāpādo dhammapadaṃ nāma akopo vā mettāsīsena adhigatajjhānādīni vā. Sammāsati dhammapadaṃ nāma suppaṭṭhitasati vā satisīsena adhigatajjhānādīni vā. Sammāsamādhi dhammapadaṃ nāma samāpatti vā aṭṭhasamāpattivasena adhigatajjhānavipassanāmaggaphalanibbānāni vā. Dasāsubhavasena vā adhigatajjhānādīni anabhijjhā dhammapadaṃ. Catubrahmavihāravasena adhigatāni abyāpādo dhammapadaṃ. Dasānussatiāhārepaṭikūlasaññāvasena adhigatāni sammāsati dhammapadaṃ. Dasakasiṇaānāpānavasena adhigatāni sammāsamādhi dhammapadanti.

Dhammasamādānesu paṭhamaṃ acelakapaṭipadā. Dutiyaṃ tibbakilesassa arahattaṃ gahetuṃ asakkontassa assumukhassāpi rudato parisuddhabrahmacariyacaraṇaṃ. Tatiyaṃ kāmesu pātabyatā. Catutthaṃ cattāro paccaye alabhamānassāpi jhānavipassanāvasena sukhasamaṅgino sāsanabrahmacariyaṃ.

**Dhammakkhandhā** ti ettha guṇaṭṭho khandhaṭṭho. **Sīlakkhandho** ti sīlaguṇo. Ettha ca phalasīlaṃ adhippetaṃ. Sesapadesupi eseva nayo. Iti catūsupi ṭhānesu phalameva vuttaṃ.

**Balānī** ti upatthambhanaṭṭhena akampiyaṭṭhena ca balāni. Tesaṃ paṭipakkhehi kosajjādīhi akampaniyatā veditabbā. Sabbānipi samathavipassanāmaggavasena lokiyalokuttarāneva kathitāni.

**Adhiṭṭhānānī** ti ettha **adhī** ti upasaggamattaṃ. Atthato pana tena vā tiṭṭhanti, tattha vā tiṭṭhanti, ṭhānameva vā taṃtaṃguṇādhikānaṃ purisānaṃ adhiṭṭhānaṃ, paññāva adhiṭṭhānaṃ **paññādhiṭṭhānaṃ**. Ettha ca paṭhamena aggaphalapaññā. Dutiyena vacīsaccaṃ. Tatiyena āmisapariccāgo. Catutthena kilesūpasamo kathitoti veditabbo. Paṭhamena ca kammassakatapaññaṃ vipassanāpaññaṃ vā ādiṃ katvā phalapaññā kathitā. Dutiyena vacīsaccaṃ ādiṃ katvā paramatthasaccaṃ nibbānaṃ. Tatiyena āmisapariccāgaṃ ādiṃ katvā aggamaggena kilesapariccāgo. Catutthena samāpattivikkhambhite kilese ādiṃ katvā aggamaggena kilesavūpasamo. Paññādhiṭṭhānena vā ekena arahattaphalapaññā kathitā. Sesehi paramatthasaccaṃ. Saccādhiṭṭhānena vā ekena paramatthasaccaṃ kathitaṃ. Sesehi arahattapaññāti **mūsikābhayatthero** āha.

## Pañhabyākaraṇādicatukkavaṇṇanā

#### 312

**Pañhabyākaraṇāni** mahāpadesakathāya vitthāritāneva.

**Kaṇhan** ti kāḷakaṃ dasaakusalakammapathakammaṃ. **Kaṇhavipākan** ti apāye nibbattanato kāḷakavipākaṃ. **Sukkan** ti paṇḍaraṃ kusalakammapathakammaṃ. **Sukkavipākan** ti sagge nibbattanato paṇḍaravipākaṃ. **Kaṇhasukkan** ti missakakammaṃ. **Kaṇhasukkavipākan** ti sukhadukkhavipākaṃ. Missakakammañhi katvā akusalena tiracchānayoniyaṃ maṅgalahatthiṭṭhānādīsu uppanno kusalena pavatte sukhaṃ vedayati. Kusalena rājakulepi nibbatto akusalena pavatte dukkhaṃ vedayati. **Akaṇhaasukkan** ti kammakkhayakaraṃ catumaggañāṇaṃ adhippetaṃ. Tañ hi yadi kaṇhaṃ bhaveyya, kaṇhavipākaṃ dadeyya. Yadi sukkaṃ bhaveyya, sukkavipākaṃ dadeyya. Ubhayavipākassa pana adānato akaṇhāsukkavipākattā akaṇhaṃ asukkanti ayamettha attho.

**Sacchikaraṇīyā** ti paccakkhakaraṇena c’eva paṭilābhena ca sacchikātabbā. **Cakkhunā** ti dibbacakkhunā. **Kāyenā** ti sahajātanāmakāyena. **Paññāyā** ti arahattaphalañāṇena.

**Oghā** ti vaṭṭasmiṃ satte ohananti osīdāpentīti oghā. Tattha pañcakāmaguṇiko rāgo **kāmogho**. Rūpārūpabhavesu chandarāgo **bhavogho**. Tathā jhānanikanti sassatadiṭṭhisahagato ca rāgo. Dvāsaṭṭhi diṭṭhiyo **diṭṭhogho**.  

Vaṭṭasmiṃ yojentīti **yogā**. Te oghā viya veditabbā.

Visaṃyojentīti **visaññogā**. Tattha asubhajjhānaṃ kāmayogavisaṃyogo. Taṃ pādakaṃ katvā adhigato anāgāmimaggo ekanteneva **kāmayogavisaññogo** nāma. Arahattamaggo **bhavayogavisaññogo** nāma. Sotāpattimaggo **diṭṭhiyogavisaññogo** nāma. Arahattamaggo **avijjāyogavisaññogo** nāma.

Ganthanavasena **ganthā**. Vaṭṭasmiṃ nāmakāyañceva rūpakāyañca ganthati bandhati palibundhatīti **kāyagantho. Idaṃsaccābhiniveso** ti idameva saccaṃ, moghamaññanti evaṃ pavatto diṭṭhābhiniveso.

**Upādānānī** ti ādānaggahaṇāni. Kāmoti rāgo, soyeva gahaṇaṭṭhena upādānanti **kāmupādānaṃ**. Diṭṭhīti micchādiṭṭhi, sāpi gahaṇaṭṭhena upādānanti **diṭṭhupādānaṃ**. Iminā suddhīti evaṃ sīlavatānaṃ gahaṇaṃ **sīlabbatupādānaṃ**. Attāti etena vadati c’eva upādiyati cā ti **attavādupādānaṃ**.  

**Yoniyo** ti koṭṭhāsā. Aṇḍe jātāti **aṇḍajā**. Jalābumhi jātāti **jalābujā**. Saṃsede jātāti **saṃsedajā**. Sayanasmiṃ pūtimacchādīsu ca nibbattānametaṃ adhivacanaṃ. Vegena āgantvā upapatitā viyāti **opapātikā**. Tattha devamanussesu saṃsedajaopapātikānaṃ ayaṃ viseso. Saṃsedajā mandā daharā hutvā nibbattanti. Opapātikā soḷasavassuddesikā hutvā. Manussesu hi bhummadevesu ca imā catasso pi yoniyo labbhanti. Tathā tiracchānesu supaṇṇanāgādīsu. Vuttañ h’etaṃ – “tattha, bhikkhave, aṇḍajā supaṇṇā aṇḍajeva nāge haranti, na jalābuje na saṃsedaje na opapātike” ti. <small>(saṃ. ni. 3.393)</small> Cātumahārājikato paṭṭhāya uparidevā opapātikāyeva. Tathā nerayikā. Petesu catasso pi labbhanti. **Gabbhāvakkantiyo** sampasādanīye kathitā eva.

**Attabhāvapaṭilābhesu** paṭhamo khiḍḍāpadosikavasena veditabbo. Dutiyo orabbhikādīhi ghātiyamānaurabbhādivasena. Tatiyo manopadosikāvasena. Catuttho cātumahārājike upādāya uparisesadevatāvasena. Te hi devā neva attasañcetanāya maranti, na parasañcetanāya.

## Dakkhiṇāvisuddhādicatukkavaṇṇanā

#### 313

**Dakkhiṇāvisuddhiyo** ti dānasaṅkhātā dakkhiṇā visujjhanti mahapphalā honti etāhīti **dakkhiṇāvisuddhiyo**.  

**Dāyakato visujjhati, no paṭiggāhakato** ti yattha dāyako sīlavā hoti, dhammenuppannaṃ deyyadhammaṃ deti, paṭiggāhako dussīlo. Ayaṃ dakkhiṇā vessantaramahārājassa dakkhiṇāsadisā. **Paṭiggāhakato visujjhati, no dāyakato** ti yattha paṭiggāhako sīlavā hoti, dāyako dussīlo, adhammenuppannaṃ deti, ayaṃ dakkhiṇā coraghātakassa dakkhiṇāsadisā. **Neva dāyakato visujjhati, no paṭiggāhakato** ti yattha ubhopi dussīlā deyyadhammopi adhammena nibbatto. Vipariyāyena catutthā veditabbā.

**Saṅgahavatthūnī** ti saṅgahakāraṇāni. Tāni heṭṭhā vibhattāneva.

**Anariyavohārā** ti anariyānaṃ lāmakānaṃ vohārā.

**Ariyavohārā** ti ariyānaṃ sappurisānaṃ vohārā.

**Diṭṭhavāditā** ti diṭṭhaṃ mayāti evaṃ vāditā. Ettha ca taṃtaṃsamuṭṭhāpakacetanāvasena attho veditabbo.

## Attantapādicatukkavaṇṇanā

#### 314

**Attantapā** dīsu paṭhamo acelako. Dutiyo orabbhikādīsu aññataro. Tatiyo yaññayājako. Catuttho sāsane sammāpaṭipanno.

**Attahitāya paṭipannā** dīsu paṭhamo yo sayaṃ sīlādisampanno, paraṃ sīlādīsu na samādapeti āyasmā vakkalitthero viya. Dutiyo yo attanā na sīlādisampanno, paraṃ sīlādīsu samādapeti āyasmā upanando viya. Tatiyo yo nevattanā sīlādisampanno, paraṃ sīlādīsu na samādapeti devadatto viya. Catuttho yo attanā ca sīlādisampanno parañca sīlādīsu samādapeti āyasmā Mahākassapo viya.

Tamādīsu **tamo** ti andhakārabhūto. **Tamaparāyaṇo** ti tamameva paraṃ ayanaṃ gati assāti tamaparāyaṇo. Evaṃ sabbapadesu attho veditabbo. Ettha ca paṭhamo nīce caṇḍālādikule dujjīvite hīnattabhāve nibbattitvā tīṇi duccaritāni paripūreti. Dutiyo tathāvidho hutvā tīṇi sucaritāni paripūreti. Tatiyo uḷāre khattiyakule bahuannapāne sampannattabhāve nibbattitvā tīṇi duccaritāni paripūreti. Catuttho tādisova hutvā tīṇi sucaritāni paripūreti.

**Samaṇamacalo** ti samaṇaacalo. Ma-kāro padasandhimattaṃ. So sotāpanno veditabbo. Sotāpanno hi catūhi vātehi indakhīlo viya parappavādehi akampiyo. Acalasaddhāya samannāgatoti **samaṇamacalo**. Vuttam pi c’etaṃ – “katamo ca puggalo samaṇamacalo? Idhekacco puggalo tiṇṇaṃ saṃyojanānaṃ parikkhayā” ti. <small>(pu. pa. 190)</small> vitthāro. Rāgadosānaṃ pana tanubhūtattā sakadāgāmī **samaṇapadumo** nāma. Tenāha – “katamo pana puggalo samaṇapadumo? Idhekacco puggalo sakideva imaṃ lokaṃ āgantvā dukkhassantaṃ karoti, ayaṃ vuccati puggalo samaṇapadumo” ti <small>(pu. pa. 190)</small> Rāgadosānaṃ abhāvā khippameva pupphissatīti anāgāmī **samaṇapuṇḍarīko** nāma. Tenāha – “katamo ca puggalo samaṇapuṇḍarīko? Idhekacco puggalo pañcannaṃ orambhāgiyānaṃ…pe… ayaṃ vuccati puggalo samaṇapuṇḍarīko” ti. <small>(pu. pa. 190)</small> Arahā pana sabbesampi ganthakārakilesānaṃ abhāvā samaṇesu **samaṇasukhumālo** nāma. Tenāha – “katamo ca puggalo samaṇesu samaṇasukhumālo? Idhekacco āsavānaṃ khayā…pe… upasampajja viharati. Ayaṃ vuccati puggalo samaṇesu samaṇasukhumālo” ti.

“Ime kho, āvuso” tiādi vuttanayen’eva yojetabbaṃ. Iti samapaññāsāya catukkānaṃ vasena dvepañhasatāni kathento thero sāmaggirasaṃ dassesīti.

{{<eop>}}Catukkavaṇṇanā niṭṭhitā.{{</eop>}}

## Pañcakavaṇṇanā

#### 315

Iti catukkavasena sāmaggirasaṃ dassetvā idāni pañcakavasena dassetuṃ puna desanaṃ ārabhi. Tattha pañcasu khandhesu **rūpakkhandho** lokiyo. Sesā **lokiyalokuttarā. Upādānakkhandhā** lokiyāva. Vitthārato pana khandhakathā Visuddhimagge vuttā. **Kāmaguṇā** heṭṭhā vitthāritāva.

Sukatadukkaṭādīhi gantabbāti **gatiyo. Nirayo** ti nirassādo. Sahokāsena khandhā kathitā. Tato paresu tīsu nibbattā khandhāva vuttā. Catutthe okāsopi.

Āvāse macchariyaṃ **āvāsamacchariyaṃ**. Tena samannāgato bhikkhu āgantukaṃ disvā “ettha cetiyassa vā saṅghassa vā parikkhāro ṭhapito” ti ādīni vatvā saṅghikampi āvāsaṃ nivāreti. So kālaṅkatvā peto vā ajagaro vā hutvā nibbattati. Kule macchariyaṃ **kulamacchariyaṃ**. Tena samannāgato bhikkhu tehi kāraṇehi attano upaṭṭhākakule aññesaṃ pavesanampi nivāreti. Lābhe macchariyaṃ **lābhamacchariyaṃ**. Tena samannāgato bhikkhu saṅghikampi lābhaṃ maccharāyanto yathā aññe na labhanti, evaṃ karoti. Vaṇṇe macchariyaṃ **vaṇṇamacchariyaṃ. Vaṇṇo** ti c’ettha sarīravaṇṇopi guṇavaṇṇopi veditabbo. Pariyattidhamme macchariyaṃ **dhammamacchariyaṃ**. Tena samannāgato bhikkhu “imaṃ dhammaṃ pariyāpuṇitvā eso maṃ abhibhavissatī” ti aññassa na deti. Yo pana dhammānuggahena vā puggalānuggahena vā na deti, na taṃ macchariyaṃ.

Cittaṃ nivārenti pariyonandhantīti **nīvaraṇāni**. Kāmacchando nīvaraṇapatto arahattamaggavajjho. Kāmarāgānusayo kāmarāgasaṃyojanapatto anāgāmimaggavajjho. Thinaṃ cittagelaññaṃ. Middhaṃ khandhattayagelaññaṃ. Ubhayampi arahattamaggavajjhaṃ. Tathā uddhaccaṃ. Kukkuccaṃ anāgāmimaggavajjhaṃ. Vicikicchā paṭhamamaggavajjhā.

**Saṃyojanānī** ti bandhanāni. Tehi pana baddhesu puggalesu rūpārūpabhave nibbattā sotāpannasakadāgāmino antobaddhā bahisayitā nāma. Tesañhi kāmabhave bandhanaṃ. Kāmabhave anāgāmino bahibaddhā antosayitā nāma. Tesañhi rūpārūpabhave bandhanaṃ. Kāmabhave sotāpannasakadāgāmino antobaddhā antosayitā nāma. Rūpārūpabhave anāgāmino bahibaddhā bahisayitā nāma. Khīṇāsavo sabbattha abandhano.

Sikkhitabbaṃ padaṃ **sikkhāpadaṃ**, sikkhākoṭṭhāsoti attho. Sikkhāya vā padaṃ sikkhāpadaṃ, adhicittaadhipaññāsikkhāya adhigamupāyoti attho. Ayam ettha saṅkhepo. Vitthārato pana sikkhāpadakathā vibhaṅgappakaraṇe sikkhāpadavibhaṅge āgatā eva.

## Abhabbaṭṭhānādipañcakavaṇṇanā

#### 316

“Abhabbo, āvuso, khīṇāsavo bhikkhu sañcicca pāṇan” tiādi desanāsīsameva, sotāpannādayopi pana abhabbā. Puthujjanakhīṇāsavānaṃ nindāpasaṃsatthampi evaṃ vuttaṃ. Puthujjano nāma gārayho, mātughātādīnipi karoti. Khīṇāsavo pana pāsaṃso, kunthakipillikaghātādīnipi na karotīti.

Byasanesu viyassatīti byasanaṃ, hitasukhaṃ khipati viddhaṃsetīti attho. Ñātīnaṃ byasanaṃ **ñātibyasanaṃ**, corarogabhayādīhi ñātivināsoti attho. Bhogānaṃ byasanaṃ **bhogabyasanaṃ**, rājacorādivasena bhogavināsoti attho. Rogo eva byasanaṃ **rogabyasanaṃ**. Rogo hi ārogyaṃ byasati vināsetīti byasanaṃ, sīlassa byasanaṃ **sīlabyasanaṃ**. Dussīlyassetaṃ nāmaṃ. Sammādiṭṭhiṃ vināsayamānā uppannā diṭṭhi eva byasanaṃ **diṭṭhibyasanaṃ**. Ettha ca ñātibyasanādīni tīṇi neva akusalāni na tilakkhaṇāhatāni. Sīladiṭṭhibyasanadvayaṃ akusalaṃ tilakkhaṇāhataṃ. Teneva “nāvuso, sattā ñātibyasanahetu vā” ti ādim āha.

**Ñātisampadā** ti ñātīnaṃ sampadā pāripūrī bahubhāvo. **Bhogasampadāyapi** eseva nayo. Ārogyassa sampadā **ārogyasampadā**. Pāripūrī dīgharattaṃ arogatā. **Sīladiṭṭhisampadāsupi** eseva nayo. Idhāpi ñātisampadādayo no kusalā, na tilakkhaṇāhatā. Sīladiṭṭhisampadā kusalā, tilakkhaṇāhatā. Teneva “nāvuso, sattā ñātisampadāhetu vā” ti ādim āha.

Sīlavipattisīlasampattikathā mahāparinibbāne vitthāritāva.

**Codakenā** ti vatthusaṃsandassanā, āpattisaṃsandassanā, saṃvāsappaṭikkhepo, sāmīcippaṭikkhepoti catūhi codanāvatthūhi codayamānena. **Kālena vakkhāmi no akālenā** ti ettha cuditakassa kālo kathito, na codakassa. Paraṃ codentena hi parisamajjhe vā uposathapavāraṇagge vā āsanasālābhojanasālādīsu vā na codetabbaṃ. Divāṭṭhāne nisinnakāle “karotāyasmā okāsaṃ, ahaṃ āyasmantaṃ vattukāmo” ti evaṃ okāsaṃ kāretvā codetabbaṃ. Puggalaṃ pana upaparikkhitvā yo lolapuggalo abhūtaṃ vatvā bhikkhūnaṃ ayasaṃ āropeti, so okāsakammaṃ vinā pi codetabbo. **Bhūtenā** ti tacchena sabhāvena. **Saṇhenā** ti maṭṭhena mudukena. **Atthasañhitenā** ti atthakāmatāya hitakāmatāya upetena.

## Padhāniyaṅgapañcakavaṇṇanā

#### 317

**Padhāniyaṅgānī** ti padhānaṃ vuccati padahanaṃ, padhānamassa atthīti padhāniyo, padhāniyassa bhikkhuno aṅgāni **padhāniyaṅgāni. Saddho** ti saddhāya samannāgato. Saddhā pan’esā āgamanasaddhā, adhigamanasaddhā, okappanasaddhā, pasādasaddhāti catubbidhā. Tattha sabbaññubodhisattānaṃ saddhā abhinīhārato āgatattā **āgamanasaddhā** nāma. Ariyasāvakānaṃ paṭivedhena adhigatattā **adhigamanasaddhā** nāma. Buddho dhammo saṅghoti vutte acalabhāvena okappanaṃ **okappanasaddhā** nāma. Pasāduppatti **pasādasaddhā** nāma. Idha okappanasaddhā adhippetā. **Bodhin** ti catutthamaggañāṇaṃ. Taṃ suppaṭividdhaṃ tathāgatenāti saddahati. Desanāsīsameva cetaṃ, iminā pana aṅgena tīsupi ratanesu saddhā adhippetā. Yassa hi buddhādīsu pasādo balavā, tassa padhānavīriyaṃ ijjhati. **Appābādho** ti arogo. **Appātaṅko** ti niddukkho. **Samavepākiniyā** ti samavipācanīyā. **Gahaṇiyā** ti kammajatejodhātuyā. **Nātisītāya nāccuṇhāyā** ti atisītagahaṇiko sītabhīrū hoti, accuṇhagahaṇiko uṇhabhīrū hoti, tesaṃ padhānaṃ na ijjhati. Majjhimagahaṇikassa ijjhati. Tenāha – “majjhimāya padhānakkhamāyā” ti. **Yathābhūtaṃ attānaṃ āvikattā** ti yathābhūtaṃ attano aguṇaṃ pakāsetā. **Udayatthagāminiyā** ti udayañca atthaṅgamañ ca gantuṃ paricchindituṃ samatthāya, etena paññāsalakkhaṇapariggāhakaṃ udayabbayañāṇaṃ vuttaṃ. **Ariyāyā** ti parisuddhāya. **Nibbedhikāyā** ti anibbiddhapubbe lobhakkhandhādayo nibbijjhituṃ samatthāya. **Sammā dukkhakkhayagāminiyā** ti tadaṅgavasena kilesānaṃ pahīnattā yaṃ yaṃ dukkhaṃ khīyati, tassa tassa dukkhassa khayagāminiyā. Iti sabbehi imehi padehi vipassanāpaññāva kathitā. Duppaññassa hi padhānaṃ na ijjhati.

## Suddhāvāsādipañcakavaṇṇanā

#### 318

**Suddhāvāsā** ti suddhā idha āvasiṃsu āvasanti āvasissanti vāti suddhāvāsā. Suddhāti kilesamalarahitā anāgāmikhīṇāsavā. **Avihā** ti ādīsu yaṃ vattabbaṃ, taṃ mahāpadāne vuttameva.

**Anāgāmīsu** āyuno majjhaṃ anatikkamitvā antarāva kilesaparinibbānaṃ arahattaṃ patto **antarāparinibbāyī** nāma. Majjhaṃ upahacca atikkamitvā patto **upahaccaparinibbāyī** nāma. Asaṅkhārena appayogena akilamanto sukhena patto **asaṅkhāraparinibbāyī** nāma. Sasaṅkhārena sappayogena kilamanto dukkhena patto **sasaṅkhāraparinibbāyī** nāma. Ime cattāro pañcasupi suddhāvāsesu labbhanti. **Uddhaṃsotoakaniṭṭhagāmī** ti ettha pana catukkaṃ veditabbaṃ. Yo hi avihāto paṭṭhāya cattāro devaloke sodhetvā akaniṭṭhaṃ gantvā parinibbāyati, ayaṃ uddhaṃsoto akaniṭṭhagāmī nāma. Yo avihāto dutiyaṃ vā tatiyaṃ vā catutthaṃ vā devalokaṃ gantvā parinibbāyati, ayaṃ uddhaṃsoto na akaniṭṭhagāmī nāma. Yo kāmabhavato akaniṭṭhesu nibbattitvā parinibbāyati, ayaṃ na uddhaṃsoto akaniṭṭhagāmī nāma. Yo heṭṭhā catūsu devalokesu tattha tatth’eva nibbattitvā parinibbāyati, ayaṃ na uddhaṃsoto na akaniṭṭhagāmī nāmāti.

## Cetokhilapañcakavaṇṇanā

#### 319

**Cetokhilā** ti cittassa thaddhabhāvā. **Satthari kaṅkhatī** ti satthu sarīre vā guṇe vā kaṅkhati. Sarīre kaṅkhamāno “dvattiṃsamahāpurisavaralakkhaṇapaṭimaṇḍitaṃ nāma sarīraṃ atthi nu kho natthī” ti kaṅkhati. Guṇe kaṅkhamāno “atītānāgatapaccuppannajānanasamatthaṃ sabbaññutañāṇaṃ atthi nu kho natthī” ti kaṅkhati. **Ātappāyā** ti vīriyakaraṇatthāya. **Anuyogāyā** ti punappunaṃ yogāya. Sātaccāyāti **satatakiriyāya. Padhānāyā** ti padahanatthāya. **Ayaṃ paṭhamo cetokhilo** ti ayaṃ satthari vicikicchāsaṅkhāto paṭhamo cittassa thaddhabhāvo. **Dhamme** ti pariyattidhamme ca paṭivedhadhamme ca. Pariyattidhamme kaṅkhamāno “tepiṭakaṃ buddhavacanaṃ caturāsītidhammakkhandhasahassānīti vadanti, atthi nu kho etaṃ natthī” ti kaṅkhati. Paṭivedhadhamme kaṅkhamāno “vipassanānissando maggo nāma, magganissando phalaṃ nāma, sabbasaṅkhārapaṭinissaggo nibbānaṃ nāmāti vadanti, taṃ atthi nu kho natthī” ti kaṅkhati. **Saṅghe kaṅkhatī** ti “ujuppaṭipannotiādīnaṃ padānaṃ vasena evarūpaṃ paṭipadaṃ paṭipanno cattāro maggaṭṭhā cattāro phalaṭṭhāti aṭṭhannaṃ puggalānaṃ samūhabhūto saṅgho nāma atthi nu kho natthī” ti kaṅkhati. **Sikkhāya kaṅkhamāno** “adhisīlasikkhā nāma, adhicittaadhipaññāsikkhā nāmāti vadanti, sā atthi nu kho natthī” ti kaṅkhati. **Ayaṃ pañcamo** ti ayaṃ sabrahmacārīsu kopasaṅkhāto pañcamo cittassa thaddhabhāvo kacavarabhāvo khāṇukabhāvo.

## Cetasovinibandhādipañcakavaṇṇanā

#### 320

**Cetasovinibandhā** ti cittaṃ bandhitvā muṭṭhiyaṃ katvā viya gaṇhantīti cetasovinibandhā. **Kāme** ti vatthukāmepi kilesakāmepi. **Kāye** ti attano kāye. **Rūpe** ti bahiddhārūpe. **Yāvadatthan** ti yattakaṃ icchati, tattakaṃ. **Udarāvadehakan** ti udarapūraṃ. Tañ hi udaraṃ avadehanato “udarāvadehakan” ti vuccati. **Seyyasukhan** ti mañcapīṭhasukhaṃ. **Passasukhan** ti yathā samparivattakaṃ sayantassa dakkhiṇapassavāmapassānaṃ sukhaṃ hoti, evaṃ uppannaṃ sukhaṃ. **Middhasukhan** ti niddāsukhaṃ. **Anuyutto** ti yuttappayutto viharati. **Paṇidhāyā** ti patthayitvā. **Brahmacariyenā** ti methunaviratibrahmacariyena. **Devo vā bhavissāmī** ti mahesakkhadevo vā bhavissāmi. **Devaññataro vā** ti appesakkhadevesu vā aññataro.

**Indriyesu** paṭhamapañcake lokiyāneva kathitāni. Dutiyapañcake paṭhamadutiyacatutthāni lokiyāni, tatiyapañcamāni lokiyalokuttarāni. Tatiyapañcake samathavipassanāmaggavasena lokiyalokuttarāni.

## Nissaraṇiyapañcakavaṇṇanā

#### 321

**Nissaraṇiyā** ti nissaṭā visaññuttā. **Dhātuyo** ti attasuññasabhāvā. **Kāme manasikaroto** ti kāme manasikarontassa, asubhajjhānato vuṭṭhāya agadaṃ gahetvā visaṃ vīmaṃsanto viya vīmaṃsanatthaṃ kāmābhimukhaṃ cittaṃ pesentassāti attho. **Na pakkhandatī** ti na pavisati. **Na pasīdatī** ti pasādaṃ nāpajjati. **Na santiṭṭhatī** ti na patiṭṭhati. **Na vimuccatī** ti nādhimuccati. Yathā pana kukkuṭapattaṃ vā nhārudaddulaṃ vā aggimhi pakkhittaṃ patilīyati patikuṭati pativattati na sampasāriyati; evaṃ patilīyati na pasāriyati. **Nekkhammaṃ kho panā** ti idha nekkhammaṃ nāma dasasu asubhesu paṭhamajjhānaṃ, tadassa manasikaroto cittaṃ pakkhandati. **Tassa taṃ cittan** ti tassa taṃ asubhajjhānacittaṃ. **Sugatan** ti gocare gatattā suṭṭhu gataṃ. **Subhāvitan** ti ahānabhāgiyattā suṭṭhu bhāvitaṃ. **Suvuṭṭhitan** ti kāmato suṭṭhu vuṭṭhitaṃ. **Suvimuttan** ti kāmehi suṭṭhu vimuttaṃ. Kāmapaccayā āsavā nāma kāmahetukā cattāro āsavā. **Vighātā** ti dukkhā. **Pariḷāhā** ti kāmarāgapariḷāhā. **Na so taṃ vedanaṃ vedetī** ti so taṃ kāmavedanaṃ vighātapariḷāhavedanañca na vedayati. **Idamakkhātaṃ kāmānaṃ nissaraṇan** ti idaṃ asubhajjhānaṃ kāmehi nissaṭattā kāmānaṃ nissaraṇanti akkhātaṃ. Yo pana taṃ jhānaṃ pādakaṃ katvā saṅkhāre sammasanto tatiyaṃ maggaṃ patvā anāgāmiphalena nibbānaṃ disvā puna kāmā nāma natthī ti jānāti, tassa cittaṃ accantanissaraṇameva. Sesapadesupi eseva nayo.

Ayaṃ pana viseso, dutiyavāre mettājhānāni byāpādassa nissaraṇaṃ nāma. Tatiyavāre karuṇājhānāni vihiṃsāya nissaraṇaṃ nāma. Catutthavāre arūpajjhānāni rūpānaṃ nissaraṇaṃ nāma. Accantanissaraṇe c’ettha arahattaphalaṃ yojetabbaṃ.

Pañcamavāre **sakkāyaṃ manasikaroto** ti suddhasaṅkhāre pariggaṇhitvā arahattaṃ pattassa sukkhavipassakassa phalasamāpattito vuṭṭhāya vīmaṃsanatthaṃ pañcupādānakkhandhābhimukhaṃ cittaṃ pesentassa. **Idamakkhātaṃ sakkāyanissaraṇan** ti idaṃ arahattamaggena ca phalena ca nibbānaṃ disvā ṭhitassa bhikkhuno puna sakkāyo natthī ti uppannaṃ arahattaphalasamāpatticittaṃ sakkāyassa nissaraṇanti akkhātaṃ.

## Vimuttāyatanapañcakavaṇṇanā

#### 322

**Vimuttāyatanānī** ti vimuccanakāraṇāni. **Atthapaṭisaṃvedino** ti pāḷiatthaṃ jānantassa. **Dhammapaṭisaṃvedino** ti pāḷiṃ jānantassa. **Pāmojjan** ti taruṇapīti. **Pītī** ti tuṭṭhākārabhūtā balavapīti. **Kāyo** ti nāmakāyo paṭipassambhati. **Sukhaṃ vedayatī** ti sukhaṃ paṭilabhati. **Cittaṃ samādhiyatī** ti arahattaphalasamādhinā samādhiyati. Ayañ hi taṃ dhammaṃ suṇanto āgatāgataṭṭhāne jhānavipassanāmaggaphalāni jānāti, tassa evaṃ jānato pīti uppajjati. So tassā pītiyā antarā osakkituṃ na dento upacārakammaṭṭhāniko hutvā vipassanaṃ vaḍḍhetvā arahattaṃ pāpuṇāti. Taṃ sandhāya vuttaṃ – “cittaṃ samādhiyatī” ti. Sesesupi eseva nayo. Ayaṃ pana viseso, **samādhinimittan** ti aṭṭhatiṃsāya ārammaṇesu aññataro samādhiyeva samādhinimittaṃ. **Suggahitaṃ hotī** ti ādīsu ācariyasantike kammaṭṭhānaṃ uggaṇhantena suṭṭhu gahitaṃ hoti. **Suṭṭhu manasikatan** ti suṭṭhu upadhāritaṃ. **Suppaṭividdhaṃ paññāyā** ti paññāya suṭṭhu paccakkhaṃ kataṃ. **Tasmiṃ dhamme** ti tasmiṃ kammaṭṭhānapāḷidhamme.

**Vimuttiparipācanīyā** ti vimutti vuccati arahattaṃ, taṃ paripācentīti **vimuttiparipācanīyā. Aniccasaññā** ti aniccānupassanāñāṇe uppannasaññā. **Anicce dukkhasaññā** ti dukkhānupassanāñāṇe uppannasaññā. **Dukkhe anattasaññā** ti anattānupassanāñāṇe uppannasaññā. **Pahānasaññā** ti pahānānupassanāñāṇe uppannasaññā. **Virāgasaññā** ti virāgānupassanāñāṇe uppannasaññā.

“Ime kho āvuso” tiādi vuttanayen’eva yojetabbaṃ. Iti chabbīsatiyā pañcakānaṃ vasena tiṃsasatapañhe kathento thero sāmaggirasaṃ dassesīti.

{{<eop>}}Pañcakavaṇṇanā niṭṭhitā.{{</eop>}}

## Chakkavaṇṇanā

#### 323

Iti pañcakavasena sāmaggirasaṃ dassetvā idāni chakkavasena dassetuṃ puna desanaṃ ārabhi. Tattha **ajjhattikānī** ti ajjhattajjhattikāni. **Bāhirānī** ti tato ajjhattajjhattato bahibhūtāni. Vitthārato pana āyatanakathā **visuddhimagge** kathitāva. **Viññāṇakāyā** ti viññāṇasamūhā. **Cakkhuviññāṇan** ti cakkhupasādanissitaṃ kusalākusalavipākaviññāṇaṃ. Esa nayo sabbattha. **Cakkhusamphasso** ti cakkhunissito samphasso. **Sotasamphassā** dīsupi eseva nayo. **Manosamphasso** ti ime dasa samphasse ṭhapetvā seso sabbo manosamphasso nāma. Vedanāchakkampi eteneva nayena veditabbaṃ. **Rūpasaññā** ti rūpaṃ ārammaṇaṃ katvā uppannā saññā. Etenupāyena sesāpi veditabbā. Cetanāchakkepi eseva nayo. Tathā taṇhāchakke.

**Agāravo** ti gāravavirahito. **Appatisso** ti appatissayo anīcavutti. Ettha pana yo bhikkhu satthari dharamāne tīsu kālesu upaṭṭhānaṃ na yāti. Satthari anupāhane caṅkamante saupāhano caṅkamati, nīce caṅkamante ucce caṅkamati, heṭṭhā vasante upari vasati, satthudassanaṭṭhāne ubho aṃse pārupati, chattaṃ dhāreti, upāhanaṃ dhāreti, nahāyati, uccāraṃ vā passāvaṃ vā karoti. Parinibbute pana cetiyaṃ vandituṃ na gacchati, cetiyassa paññāyanaṭṭhāne satthudassanaṭṭhāne vuttaṃ sabbaṃ karoti, ayaṃ **satthari agāravo** nāma. Yo pana dhammassavane saṃghuṭṭhe sakkaccaṃ na gacchati, sakkaccaṃ dhammaṃ na suṇāti, samullapanto nisīdati, sakkaccaṃ na gaṇhāti, na vāceti, ayaṃ **dhamme agāravo** nāma. Yo pana therena bhikkhunā anajjhiṭṭho dhammaṃ deseti, nisīdati, pañhaṃ katheti, vuḍḍhe bhikkhū ghaṭṭento gacchati, tiṭṭhati, nisīdati, dussapallatthikaṃ vā hatthapallatthikaṃ vā karoti, saṅghamajjhe ubho aṃse pārupati, chattupāhanaṃ dhāreti, ayaṃ **saṅghe agāravo** nāma. Ekabhikkhusmimpi hi agārave kate saṅghe agāravo katova hoti. Tisso sikkhā pana apūrayamānova **sikkhāya agāravo** nāma. Appamādalakkhaṇaṃ ananubrūhayamāno **appamāde agāravo** nāma. Duvidhampi **paṭisanthāraṃ** akaronto **paṭisanthāre agāravo** nāma. Cha gāravā vuttappaṭipakkhavasena veditabbā.

**Somanassūpavicārā** ti somanassasampayuttā vicārā. **Somanassaṭṭhāniyan** ti somanassakāraṇabhūtaṃ. **Upavicaratī** ti vitakkena vitakketvā vicārena paricchindati. Esa nayo sabbattha. **Domanassūpavicārā** pi evam eva veditabbā. Tathā **upekkhūpavicārā. Sāraṇīyadhammā** heṭṭhā vitthāritā. **Diṭṭhisāmaññagato** ti iminā pana padena kosambakasutte paṭhamamaggo kathito. Idha cattāropi maggā.

## Vivādamūlachakkavaṇṇanā

#### 325

**Vivādamūlānī** ti vivādassa mūlāni. **Kodhano** ti kujjhanalakkhaṇena kodhena samannāgato. **Upanāhī** ti veraappaṭinissaggalakkhaṇena upanāhena samannāgato. **Ahitāya dukkhāya devamanussānan** ti dvinnaṃ bhikkhūnaṃ vivādo kathaṃ devamanussānaṃ ahitāya dukkhāya saṃvattati. Kosambakakkhandhake viya dvīsu bhikkhūsu vivādaṃ āpannesu tasmiṃ vihāre tesaṃ antevāsikā vivadanti. Tesaṃ ovādaṃ gaṇhanto bhikkhunisaṅgho vivadati. Tato tesaṃ upaṭṭhākā vivadanti. Atha manussānaṃ ārakkhadevatā dve koṭṭhāsā honti. Tattha dhammavādīnaṃ ārakkhadevatā dhammavādiniyo honti adhammavādīnaṃ adhammavādiniyo. Tato ārakkhadevatānaṃ mittā bhummā devatā bhijjanti. Evaṃ paramparā yāva brahmalokā ṭhapetvā ariyasāvake sabbe devamanussā dve koṭṭhāsā honti. Dhammavādīhi pana adhammavādinova bahutarā honti. Tato “yaṃ bahukehi gahitaṃ, taṃ tacchan” ti dhammaṃ vissajjetvā bahutarāva adhammaṃ gaṇhanti. Te adhammaṃ purakkhatvā vadantā apāyesu nibbattanti. Evaṃ dvinnaṃ bhikkhūnaṃ vivādo devamanussānaṃ ahitāya dukkhāya hoti.

**Ajjhattaṃ vā** ti tumhākaṃ abbhantaraparisāya. **Bahiddhā vā** ti paresaṃ parisāya.

**Makkhī** ti paresaṃ guṇamakkhanalakkhaṇena makkhena samannāgato. **Paḷāsī** ti yugaggāhalakkhaṇena paḷāsena samannāgato. **Issukī** ti parasakkārādīni issāyanalakkhaṇāya issāya samannāgato. **Maccharī** ti āvāsamacchariyādīhi samannāgato. **Saṭho** ti kerāṭiko. **Māyāvī** ti katapāpapaṭicchādako. **Pāpiccho** ti asantasambhāvanicchako dussīlo. **Micchādiṭṭhī** ti natthikavādī ahetukavādī akiriyavādī. **Sandiṭṭhiparāmāsī** ti sayaṃ diṭṭhimeva parāmasati. **Ādhānaggāhī** ti daḷhaggāhī. **Duppaṭinissaggī** ti na sakkā hoti gahitaṃ vissajjāpetuṃ.

**Pathavīdhātū** ti patiṭṭhādhātu. **Āpodhātū** ti ābandhanadhātu. **Tejodhātū** ti paripācanadhātu. **Vāyodhātū** ti vitthambhanadhātu. **Ākāsadhātū** ti asamphuṭṭhadhātu. **Viññāṇadhātū** ti vijānanadhātu.

## Nissaraṇiyachakkavaṇṇanā

#### 326

**Nissaraṇiyā dhātuyo** ti nissaṭadhātuyova. **Pariyādāya tiṭṭhatī** ti pariyādiyitvā hāpetvā tiṭṭhati. **‘Mā hevantissa vacanīyo’** ti yasmā abhūtaṃ byākaraṇaṃ byākaroti, tasmā mā evaṃ bhaṇīti vattabbo. **Yadidaṃ mettācetovimuttī** ti yā ayaṃ mettācetovimutti, idaṃ nissaraṇaṃ byāpādassa, byāpādato nissaṭāti attho. Yo pana mettāya tikacatukkajjhānato vuṭṭhito saṅkhāre sammasitvā tatiyamaggaṃ patvā “puna byāpādo natthī” ti tatiyaphalena nibbānaṃ passati, tassa cittaṃ accantaṃ nissaraṇaṃ byāpādassa. Etenupāyena sabbattha attho veditabbo.

**Animittā cetovimuttī** ti arahattaphalasamāpatti. Sā hi rāganimittādīnañceva rūpanimittādīnañca niccanimittādīnañca abhāvā “animittā” ti vuttā. **Nimittānusārī** ti vuttappabhedaṃ nimittaṃ anusaratīti nimittānusārī.

**Asmī** ti asmimāno. **Ayamahamasmī** ti pañcasu khandhesu ayaṃ nāma ahaṃ asmīti ettāvatā arahattaṃ byākataṃ hoti. **Vicikicchākathaṃkathāsallan** ti vicikicchābhūtaṃ kathaṃkathāsallaṃ. **‘Mā hevantissa vacanīyo’** ti sace te paṭhamamaggavajjhā vicikicchā uppajjati, arahattabyākaraṇaṃ micchā hoti, tasmā mā abhūtaṃ bhaṇīti vāretabbo. **Asmimānasamugghāto** ti arahattamaggo. Arahattamaggaphalavasena hi nibbāne diṭṭhe puna asmimāno natthī ti arahattamaggo asmimānasamugghātoti vutto.

## Anuttariyādichakkavaṇṇanā

#### 327

**Anuttariyānī** ti anuttarāni jeṭṭhakāni. Dassanesu anuttariyaṃ **dassanānuttariyaṃ**. Sesapadesupi eseva nayo. Tattha hatthiratanādīnaṃ dassanaṃ na dassanānuttariyaṃ, niviṭṭhasaddhassa pana niviṭṭhapemavasena dasabalassa vā bhikkhusaṅghassa vā kasiṇāsubhanimittādīnaṃ vā aññatarassa dassanaṃ **dassanānuttariyaṃ** nāma. Khattiyādīnaṃ guṇakathāsavanaṃ na savanānuttariyaṃ, niviṭṭhasaddhassa pana niviṭṭhapemavasena tiṇṇaṃ vā ratanānaṃ guṇakathāsavanaṃ tepiṭakabuddhavacanasavanaṃ vā **savanānuttariyaṃ** nāma. Maṇiratanādilābho na lābhānuttariyaṃ, sattavidhaariyadhanalābho pana **lābhānuttariyaṃ** nāma. Hatthisippādisikkhanaṃ na sikkhānuttariyaṃ, sikkhattayapūraṇaṃ pana **sikkhānuttariyaṃ** nāma. Khattiyādīnaṃ pāricariyā na pāricariyānuttariyaṃ, tiṇṇaṃ pana ratanānaṃ pāricariyā **pāricariyānuttariyaṃ** nāma. Khattiyādīnaṃ guṇānussaraṇaṃ nānussatānuttariyaṃ, tiṇṇaṃ pana ratanānaṃ guṇānussaraṇaṃ **anussatānuttariyaṃ** nāma.

Anussatiyova **anussatiṭṭhānāni** nāma. **Buddhānussatī** ti buddhassa guṇānussaraṇaṃ. Evaṃ anussarato hi pīti uppajjati. So taṃ pītiṃ khayato vayato paṭṭhapetvā arahattaṃ pāpuṇāti. Upacārakammaṭṭhānaṃ nāmetaṃ gihīnampi labbhati, esa nayo sabbattha. Vitthārakathā pan’ettha Visuddhimagge vuttanayen’eva veditabbā.

## Satatavihārachakkavaṇṇanā

#### 328

**Satatavihārā** ti khīṇāsavassa niccavihārā. **Cakkhunā rūpaṃ disvā** ti cakkhudvārārammaṇe āpāthagate taṃ rūpaṃ cakkhuviññāṇena disvā javanakkhaṇe iṭṭhe arajjanto **neva sumano hoti**, aniṭṭhe adussanto **na dummano**. Asamapekkhane mohaṃ anuppādento **upekkhako viharati** majjhatto, satiyā yuttattā **sato**, sampajaññena yuttattā **sampajāno**. Sesapadesupi eseva nayo. Iti chasupi dvāresu upekkhako viharatīti iminā chaḷaṅgupekkhā kathitā. **Sampajāno** ti vacanato pana cattāri ñāṇasampayuttacittāni labbhanti. **Satatavihārā** ti vacanato aṭṭhapi mahācittāni labbhanti **arajjanto adussanto** ti vacanato dasa pi cittāni labbhanti. Somanassaṃ kathaṃ labbhatīti ce āsevanato labbhati.

## Abhijātichakkavaṇṇanā

#### 329

**Abhijātiyo** ti jātiyo. **Kaṇhābhijātiko samāno** ti kaṇhe nīcakule jāto hutvā. **Kaṇhaṃ dhammaṃ abhijāyatī** ti kāḷakaṃ dasadussīlyadhammaṃ pasavati karoti. So taṃ abhijāyitvā niraye nibbattati. **Sukkaṃ dhamman** ti ahaṃ pubbepi puññānaṃ akatattā nīcakule nibbatto. Idāni puññaṃ karomīti puññasaṅkhātaṃ paṇḍaraṃ dhammaṃ abhijāyati. So tena sagge nibbattati. **Akaṇhaṃ asukkaṃ nibbānan** ti nibbānañhi sace kaṇhaṃ bhaveyya, kaṇhavipākaṃ dadeyya. Sace sukkaṃ, sukkavipākaṃ dadeyya. Dvinnampi appadānato pana “akaṇhaṃ asukkan” ti vuttaṃ. Nibbānañca nāma imasmiṃ atthe arahattaṃ adhippetaṃ. Tañ hi kilesanibbānante jātattā nibbānaṃ nāma. Taṃ esa abhijāyati pasavati karoti. **Sukkābhijātiko samāno** ti sukke uccakule jāto hutvā. Sesaṃ vuttanayen’eva veditabbaṃ.

## Nibbedhabhāgiyachakkavaṇṇanā

**Nibbedhabhāgiyā** ti nibbedho vuccati nibbānaṃ, taṃ bhajanti upagacchantīti **nibbedhabhāgiyā**. Aniccasaññādayo pañcake vuttā. Nirodhānupassanāñāṇe saññā **nirodhasaññā** nāma.

“Ime kho, āvuso” tiādi vuttanayen’eva yojetabbaṃ. Iti dvāvīsatiyā chakkānaṃ vasena bāttiṃsasatapañhe kathento thero sāmaggirasaṃ dassesīti.

{{<eop>}}Chakkavaṇṇanā niṭṭhitā.{{</eop>}}

## Sattakavaṇṇanā

#### 330

Iti chakkavasena sāmaggirasaṃ dassetvā idāni sattakavasena dassetuṃ puna desanaṃ ārabhi.

Tattha sampattipaṭilābhaṭṭhena saddhāva dhanaṃ **saddhādhanaṃ**. Esa nayo sabbattha. **Paññādhanaṃ** pan’ettha sabbaseṭṭhaṃ. Paññāya hi ṭhatvā tīṇi sucaritāni pañcasīlāni dasasīlāni pūretvā saggūpagā honti, sāvakapāramīñāṇaṃ, paccekabodhiñāṇaṃ, sabbaññutaññāṇañca paṭivijjhanti. Imāsaṃ sampattīnaṃ paṭilābhakāraṇato paññā “dhanan” ti vuttā. Sattapi cetāni lokiyalokuttaramissakāneva kathitāni. **Bojjhaṅga** kathā kathitāva.

**Samādhiparikkhārā** ti samādhiparivārā. Sammādiṭṭhādīni vuttatthāneva. Imepi satta parikkhārā lokiyalokuttarāva kathitā.

Asataṃ dhammā asantā vā dhammā lāmakā dhammāti **asaddhammā**. Vipariyāyena **saddhammā** veditabbā. Sesamettha uttānatthameva. **Saddhammesu** pana saddhādayo sabbe pi vipassakasseva kathitā. Tesupi paññā lokiyalokuttarā. Ayaṃ viseso.

Sappurisānaṃ dhammāti **sappurisadhammā**. Tattha suttageyyādikaṃ dhammaṃ jānātīti **dhammaññū**. Tassa tass’eva bhāsitassa atthaṃ jānātīti **atthaññū**. “Ettakomhi sīlena samādhinā paññāyā” ti evaṃ attānaṃ jānātīti **attaññū**. Paṭiggahaṇaparibhogesu mattaṃ jānātīti **mattaññū**. Ayaṃ kālo uddesassa, ayaṃ kālo paripucchāya, ayaṃ kālo yogassa adhigamāyāti evaṃ kālaṃ jānātīti **kālaññū**. Ettha ca pañca vassāni uddesassa kālo. Dasa paripucchāya. Idaṃ atisambādhaṃ. Dasa vassāni pana uddesassa kālo. Vīsati paripucchāya. Tato paraṃ yoge kammaṃ kātabbaṃ. Aṭṭhavidhaṃ parisaṃ jānātīti **parisaññū**. Sevitabbāsevitabbaṃ puggalaṃ jānātīti **puggalaññū**.  

#### 331

**Niddasavatthūnī** ti niddasādivatthūni. Niddaso bhikkhu, nibbīso, nittiṃso, niccattālīso, nippaññāso bhikkhūti evaṃ vacanakāraṇāni. Ayaṃ kira pañho titthiyasamaye uppanno. Titthiyā hi dasavassakāle mataṃ nigaṇṭhaṃ niddasoti vadanti. So kira puna dasavasso na hoti. Na kevalañ ca dasavassova. Navavassopi…pe… ekavassopi na hoti. Eten’eva nayena vīsativassādikālepi mataṃ nibbīso, nittiṃso, niccattālīso, nippaññāsoti vadanti. Āyasmā Ānando gāme vicaranto taṃ kathaṃ sutvā vihāraṃ gantvā Bhagavato ārocesi. Bhagavā āha –

> “Na idaṃ, Ānanda, titthiyānaṃ adhivacanaṃ mama sāsane khīṇāsavassetaṃ adhivacanaṃ. Khīṇāsavo hi dasavassakāle parinibbuto puna dasavasso na hoti. Na kevalañ ca dasavassova, navavassopi…pe… ekavassopi. Na kevalañ ca ekavassova, dasamāsikopi…pe… ekamāsikopi. Ekadivasikopi. Ekamuhuttopi na hoti eva. Kasmā? Puna paṭisandhiyā abhāvā. Nibbīsādīsupi eseva nayo. Iti Bhagavā mama sāsane khīṇāsavassetaṃ adhivacanan” ti –

Vatvā yehi kāraṇehi so niddaso hoti, tāni dassetuṃ satta niddasavatthūni deseti. Theropi tameva desanaṃ uddharitvā satta niddasavatthūni **idhāvuso, bhikkhu, sikkhāsamādāne** ti ādim āha. Tattha **idhā** ti imasmiṃ sāsane. **Sikkhāsamādāne tibbacchando hotī** ti sikkhattayapūraṇe bahalacchando hoti. **Āyatiñca sikkhāsamādāne avigatapemo** ti anāgate punadivasādīsupi sikkhāpūraṇe avigatapemena samannāgato hoti. **Dhammanisantiyā** ti dhammanisāmanāya. Vipassanāyetaṃ adhivacanaṃ. **Icchāvinaye** ti taṇhāvinayane. **Paṭisallāne** ti ekībhāve. **Vīriyārambhe** ti kāyikacetasikassa vīriyassa pūraṇe. **Satinepakke** ti satiyañceva nepakkabhāve ca. **Diṭṭhipaṭivedhe** ti maggadassane. Sesaṃ sabbattha vuttanayen’eva veditabbaṃ.

**Saññāsu** asubhānupassanāñāṇe saññā **asubhasaññā**. Ādīnavānupassanāñāṇe saññā **ādīnavasaññā** nāma. Sesā heṭṭhā vuttā eva. Balasattakaviññāṇaṭṭhitisattakapuggalasattakāni vuttanayāneva. Appahīnaṭṭhena anusayantīti **anusayā**. Thāmagato kāmarāgo kāmarāgānusayo. Esa nayo sabbattha. Saṃyojanasattakaṃ uttānatthameva.

## Adhikaraṇasamathasattakavaṇṇanā

Adhikaraṇasamathesu adhikaraṇāni samenti vūpasamentīti **adhikaraṇasamathā. Uppannuppannānan** ti uppannānaṃ uppannānaṃ. **Adhikaraṇānan** ti vivādādhikaraṇaṃ anuvādādhikaraṇaṃ āpattādhikaraṇaṃ kiccādhikaraṇanti imesaṃ catunnaṃ. **Samathāya vūpasamāyā** ti samathatthañceva vūpasamanatthañca. **Sammukhāvinayo dātabbo…pe… tiṇavatthārako** ti ime satta samathā dātabbā.

Tatrāyaṃ vinicchayanayo. Adhikaraṇesu tāva dhammoti vā adhammoti vā aṭṭhārasahi vatthūhi vivadantānaṃ bhikkhūnaṃ yo vivādo, idaṃ **vivādādhikaraṇaṃ** nāma. Sīlavipattiyā vā ācāradiṭṭhiājīvavipattiyā vā anuvadantānaṃ anuvādo upavadanā c’eva codanā ca, idaṃ **anuvādādhikaraṇaṃ** nāma. Mātikāya āgatā pañca, vibhaṅge dveti sattapi āpattikkhandhā, idaṃ **āpattādhikaraṇaṃ** nāma. Saṅghassa apalokanādīnaṃ catunnaṃ kammānaṃ karaṇaṃ, idaṃ **kiccādhikaraṇaṃ** nāma.

Tattha vivādādhikaraṇaṃ dvīhi samathehi sammati sammukhāvinayena ca yebhuyyasikāya ca. Sammukhāvinayen’eva sammamānaṃ yasmiṃ vihāre uppannaṃ tasmiṃyeva vā aññattha vūpasametuṃ gacchantānaṃ antarāmagge vā yattha gantvā saṅghassa niyyātitaṃ tattha saṅghena vā saṅghe vūpasametuṃ asakkonte tatth’eva ubbāhikāya sammatapuggalehi vā vinicchitaṃ sammati. Evaṃ sammamāne ca panetasmiṃ yā saṅghasammukhatā dhammasammukhatā vinayasammukhatā puggalasammukhatā, ayaṃ **sammukhāvinayo** nāma.

Tattha ca kārakasaṅghassa saṅghasāmaggivasena sammukhībhāvo **saṅghasammukhatā**. Sametabbassa vatthuno bhūtatā **dhammasammukhatā**. Yathā taṃ sametabbaṃ, tatheva sammanaṃ **vinayasammukhatā**. Yo ca vivadati, yena ca vivadati, tesaṃ ubhinnaṃ atthapaccatthikānaṃ sammukhībhāvo **puggalasammukhatā**. Ubbāhikāya vūpasame pan’ettha saṅghasammukhatā parihāyati. Evaṃ tāva sammukhāvinayen’eva sammati.

Sace panevampi na sammati, atha naṃ ubbāhikāya sammatā bhikkhū “na mayaṃ sakkoma vūpasametun” ti saṅghasseva niyyātenti, tato saṅgho pañcaṅgasamannāgataṃ bhikkhuṃ salākaggāhāpakaṃ sammannati. Tena guḷhakavivaṭakasakaṇṇajappakesu tīsu salākaggāhesu aññataravasena salākaṃ gāhāpetvā sannipatitaparisāya dhammavādīnaṃ yebhuyyatāya yathā te dhammavādino vadanti, evaṃ vūpasantaṃ adhikaraṇaṃ sammukhāvinayena ca yebhuyyasikāya ca vūpasantaṃ hoti.

Tattha sammukhāvinayo vuttanayo eva. Yaṃ pana yebhuyyasikākammassa karaṇaṃ, ayaṃ **yebhuyyasikā** nāma. Evaṃ vivādādhikaraṇaṃ dvīhi samathehi sammati. **Anuvādādhikaraṇaṃ** catūhi samathehi sammati – sammukhāvinayena ca sativinayena ca amūḷhavinayena ca tassapāpiyasikāya ca. **Sammukhāvinayen’eva** sammamānaṃ yo ca anuvadati, yañca anuvadati, tesaṃ vacanaṃ sutvā sace kāci āpatti natthi, ubho khamāpetvā, sace atthi, ayaṃ nāmettha āpattīti evaṃ vinicchitaṃ vūpasammati. Tattha sammukhāvinayalakkhaṇaṃ vuttanayameva. Yadā pana khīṇāsavassa bhikkhuno amūlikāya sīlavipattiyā anuddhaṃsitassa sativinayaṃ yācamānassa saṅgho ñatticatutthena kammena sativinayaṃ deti, tadā sammukhāvinayena ca sativinayena ca vūpasantaṃ hoti. Dinne pana sativinaye puna tasmiṃ puggale kassaci anuvādo na ruhati.

Yadā ummattako bhikkhu ummādavasena assāmaṇake ajjhācāre “saratāyasmā evarūpiṃ āpattin” ti bhikkhūhi codiyamāno “ummattakena me, āvuso, etaṃ kataṃ, nāhaṃ taṃ sarāmī” ti bhaṇantopi bhikkhūhi codiyamānova puna acodanatthāya amūḷhavinayaṃ yācati, saṅgho c’assa ñatticatutthena kammena amūḷhavinayaṃ deti, tadā sammukhāvinayena ca amūḷhavinayena ca vūpasantaṃ hoti. Dinne pana amūḷhavinaye puna tasmiṃ puggale kassaci tappaccayā anuvādo na ruhati.

Yadā pana pārājikena vā pārājikasāmantena vā codiyamānassa aññenaññaṃ paṭicarato pāpussannatāya pāpiyassa puggalassa “sacāyaṃ acchinnamūlo bhavissati, sammā vattitvā osāraṇaṃ labhissati. Sace chinnamūlo ayamevassa nāsanā bhavissatī” ti maññamāno saṅgho ñatticatutthena kammena tassapāpiyasikaṃ karoti, tadā sammukhāvinayena ca tassapāpiyasikāya ca vūpasantaṃ hotī ti. Evaṃ anuvādādhikaraṇaṃ catūhi samathehi sammati. **Āpattādhikaraṇaṃ** tīhi samathehi sammati sammukhāvinayena ca paṭiññātakaraṇena ca tiṇavatthārakena ca. Tassa sammukhāvinayen’eva vūpasamo natthi. Yadā pana ekassa vā bhikkhuno santike saṅghagaṇamajjhesu vā bhikkhu lahukaṃ āpattiṃ deseti, tadā **āpattādhikaraṇaṃ** sammukhāvinayena ca paṭiññātakaraṇena ca vūpasammati.

Tattha sammukhāvinaye tāva yo ca deseti, yassa ca deseti, tesaṃ sammukhībhāvo puggalasammukhatā. Sesaṃ vuttanayameva.

Puggalassa gaṇassa ca desanākāle saṅghasammukhatā parihāyati. Yā pan’ettha ahaṃ, bhante, itthannāmaṃ āpattiṃ āpannoti ca āma, passāmīti ca paṭiññā, tāya paṭiññāya “āyatiṃ saṃvareyyāsī” ti karaṇaṃ, taṃ **paṭiññātakaraṇaṃ** nāma. Saṅghādisese hi parivāsādiyācanā paṭiññā. Parivāsādīnaṃ dānaṃ paṭiññātakaraṇaṃ nāma. Dve pakkhajātā pana bhaṇḍanakārakā bhikkhū bahuṃ assāmaṇakaṃ ajjhācaritvā puna lajjidhamme uppanne sace mayaṃ imāhi āpattīhi aññamaññaṃ kāressāma, siyāpi taṃ adhikaraṇaṃ kakkhaḷattāya saṃvatteyyāti aññamaññaṃ āpattiyā kārāpane dosaṃ disvā yadā tiṇavatthārakakammaṃ karonti, tadā āpattādhikaraṇaṃ sammukhāvinayena ca tiṇavatthārakena ca sammati.

Tattha hi yattakā hatthapāsūpagatā “na metaṃ khamatī” ti evaṃ diṭṭhāvikammaṃ akatvā niddampi okkantā honti, sabbesaṃ ṭhapetvā thullavajjañca gihipaṭisaṃyuttañca sabbāpattiyo vuṭṭhahanti, evaṃ āpattādhikaraṇaṃ tīhi samathehi sammati. **Kiccādhikaraṇaṃ** ekena samathena sammati sammukhāvinayen’eva. Imāni cattāri adhikaraṇāni yathānurūpaṃ imehi sattahi samathehi sammanti. Tena vuttaṃ – uppannuppannānaṃ adhikaraṇānaṃ samathāya vūpasamāya sammukhāvinayo dātabbo…pe… tiṇavatthārakoti. Ayam ettha vinicchayanayo. Vitthāro pana samathakkhandhake āgatoyeva. Vinicchayopissa samantapāsādikāyaṃ vutto.

“Ime kho, āvuso” tiādi vuttanayen’eva yojetabbaṃ. Iti cuddasannaṃ sattakānaṃ vasena aṭṭhanavuti pañhe kathento thero sāmaggirasaṃ dassesīti.

{{<eop>}}Sattakavaṇṇanā niṭṭhitā.{{</eop>}}

## Aṭṭhakavaṇṇanā

#### 333

Iti sattakavasena sāmaggirasaṃ dassetvā idāni aṭṭhakavasena dassetuṃ puna desanaṃ ārabhi. Tattha **micchattā** ti ayāthāvā micchāsabhāvā. **Sammattā** ti yāthāvā sammāsabhāvā.

#### 334

**Kusītavatthūnī** ti kusītassa alasassa vatthūni patiṭṭhā kosajjakāraṇānīti attho. **Kammaṃ kattabbaṃ hotī** ti cīvaravicāraṇādikammaṃ kātabbaṃ hoti. **Na vīriyaṃ ārabhatī** ti duvidhampi vīriyaṃ nārabhati. **Appattassā** ti jhānavipassanāmaggaphaladhammassa appattassa pattiyā. **Anadhigatassā** ti tass’eva anadhigatassa adhigamatthāya. **Asacchikatassā** ti tass’eva apaccakkhakatassa sacchikaraṇatthāya. **Idaṃ paṭhaman** ti idaṃ handāhaṃ nipajjāmīti evaṃ osīdanaṃ paṭhamaṃ kusītavatthu. Iminā nayena sabbattha attho veditabbo. “Māsācitaṃ maññe” ti ettha pana **māsācitaṃ** nāma tintamāso. Yathā tintamāso garuko hoti, evaṃ garukoti adhippāyo. **Gilānā vuṭṭhito hotī** ti gilāno hutvā pacchā vuṭṭhito hoti.

#### 335

**Ārambhavatthūnī** ti vīriyakāraṇāni. Tesampi imināva nayena attho veditabbo.

#### 336

**Dānavatthūnī** ti dānakāraṇāni. **Āsajja dānaṃ detī** ti patvā dānaṃ deti. Āgataṃ disvāva muhuttaṃ yeva nisīdāpetvā sakkāraṃ katvā dānaṃ deti, dassāmi dassāmīti na kilameti. Iti ettha āsādanaṃ dānakāraṇaṃ nāma hoti. **Bhayā dānaṃ detī** ti ādīsupi bhayādīni dānakāraṇānīti veditabbāni. Tattha **bhayaṃ** nāma ayaṃ adāyako akārakoti garahābhayaṃ vā apāyabhayaṃ vā. **Adāsi me** ti mayhaṃ pubbe esa idaṃ nāma adāsīti deti. **Dassati me** ti anāgate idaṃ nāma dassatīti deti. **Sāhu dānan** ti dānaṃ nāma sādhu sundaraṃ, buddhādīhi paṇḍitehi pasatthanti deti. **Cittālaṅkāracittaparikkhāratthaṃ dānaṃ detī** ti samathavipassanācittassa alaṅkāratthañceva parivāratthañca deti. Dānañhi cittaṃ mudukaṃ karoti. Yena laddhaṃ hoti, sopi laddhaṃ me ti muducitto hoti, yena dinnaṃ, sopi dinnaṃ mayāti muducitto hoti, iti ubhinnampi cittaṃ mudukaṃ karoti, teneva “adantadamanaṃ dānan” ti vuccati. Yathāha –

> “Adantadamanaṃ dānaṃ, adānaṃ dantadūsakaṃ;  
> Dānena piyavācāya, unnamanti namanti cā” ti.

Imesu pana aṭṭhasu dānesu cittālaṅkāradānameva uttamaṃ.

#### 337

**Dānūpapattiyo** ti dānapaccayā upapattiyo. **Dahatī** ti ṭhapeti. **Adhiṭṭhātī** ti tass’eva vevacanaṃ. **Bhāvetī** ti vaḍḍheti. **Hīne vimuttan** ti hīnesu pañcakāmaguṇesu vimuttaṃ. **Uttari abhāvitan** ti tato uttari maggaphalatthāya abhāvitaṃ. **Tatrūpapattiyā saṃvattatī** ti yaṃ patthetvā kusalaṃ kataṃ, tattha tattha nibbattanatthāya saṃvattati.

**Vītarāgassā** ti maggena vā samucchinnarāgassa samāpattiyā vā vikkhambhitarāgassa. Dānamatteneva hi brahmaloke nibbattituṃ na sakkā. Dānaṃ pana samādhivipassanācittassa alaṅkāro parivāro hoti. Tato dānena muducitto brahmavihāre bhāvetvā brahmaloke nibbattati. Tena vuttaṃ “vītarāgassa no sarāgassā” ti.

Khattiyānaṃ parisā **khattiyaparisā**, samūhoti attho. Esa nayo sabbattha.

Lokassa dhammā **lokadhammā**. Etehi mutto nāma natthi, buddhānampi hontiyeva. Vuttam pi c’etaṃ – “aṭṭhime, bhikkhave, lokadhammā lokaṃ anuparivattanti, loko ca aṭṭha lokadhamme anuparivattatī” ti. <small>(a. ni. 8.5)</small> **Lābho alābho** ti lābhe āgate alābho āgato evāti veditabbo. **Yasā** dīsupi eseva nayo.

#### 338

Abhibhāyatanavimokkhakathā heṭṭhā kathitā eva.

“Ime kho, āvuso” tiādi vuttanayen’eva yojetabbaṃ. Iti ekādasannaṃ aṭṭhakānaṃ vasena aṭṭhāsīti pañhe kathento thero sāmaggirasaṃ dassesīti.

{{<eop>}}Aṭṭhakavaṇṇanā niṭṭhitā.{{</eop>}}

## Navakavaṇṇanā

#### 340

Iti aṭṭhakavasena sāmaggirasaṃ dassetvā idāni navakavasena dassetuṃ puna desanaṃ ārabhi. Tattha **āghātavatthūnī** ti āghātakāraṇāni. **Āghātaṃ bandhatī** ti kopaṃ bandhati karoti uppādeti.

**Taṃ kutettha labbhā** ti taṃ anatthacaraṇaṃ mā ahosī ti etasmiṃ puggale kuto labbhā, kena kāraṇena sakkā laddhuṃ? Paro nāma parassa attano cittaruciyā anatthaṃ karotīti evaṃ cintetvā āghātaṃ paṭivinodeti. Atha vā sacāhaṃ paṭikopaṃ kareyyaṃ, taṃ kopakaraṇaṃ ettha puggale kuto labbhā, kena kāraṇena laddhabbanti attho. Kuto lābhātipi pāṭho, sacāhaṃ ettha kopaṃ kareyyaṃ, tasmiṃ me kopakaraṇe kuto lābhā, lābhā nāma ke siyunti attho. Imasmiñ ca atthe **tan** ti nipātamattameva hoti.

#### 341

**Sattāvāsā** ti sattānaṃ āvāsā, vasanaṭṭhānānīti attho. Tattha suddhāvāsāpi sattāvāsova, asabbakālikattā pana na gahitā. Suddhāvāsā hi buddhānaṃ khandhāvārasadisā. Asaṅkhyeyyakappe buddhesu anibbattantesu taṃ ṭhānaṃ suññaṃ hotī ti asabbakālikattā na gahitā. Sesamettha yaṃ vattabbaṃ, taṃ heṭṭhā vuttameva.

#### 342

Akkhaṇesu **dhammo ca desiyatī** ti catusaccadhammo desiyati. **Opasamiko** ti kilesūpasamakaro. **Parinibbāniko** ti kilesaparinibbānena parinibbānāvaho. **Sambodhagāmī** ti catumaggañāṇapaṭivedhagāmī. **Aññataran** ti asaññabhavaṃ vā arūpabhavaṃ vā.

#### 343

**Anupubbavihārā** ti anupaṭipāṭiyā samāpajjitabbavihārā.

#### 344

**Anupubbanirodhā** ti anupaṭipāṭiyā nirodhā.

“Ime, kho āvuso” tiādi vuttanayen’eva yojetabbaṃ. Iti channaṃ navakānaṃ vasena catupaṇṇāsa pañhe kathento thero sāmaggirasaṃ dassesīti.

{{<eop>}}Navakavaṇṇanā niṭṭhitā.{{</eop>}}

## Dasakavaṇṇanā

#### 345

Iti navakavasena sāmaggirasaṃ dassetvā idāni dasakavasena dassetuṃ puna desanaṃ ārabhi. Tattha **nāthakaraṇā** ti “sanāthā, bhikkhave, viharatha mā anāthā, dasa ime, bhikkhave, dhammā nāthakaraṇā” ti <small>(a. ni. 10.18)</small> evaṃ akkhātā attano patiṭṭhākarā dhammā.

**Kalyāṇamitto** ti ādīsu sīlādiguṇasampannā kalyāṇā assa mittāti **kalyāṇamitto**. Te c’assa ṭhānanisajjādīsu saha ayanato sahāyāti **kalyāṇasahāyo**. Cittena c’eva kāyena ca kalyāṇamittesu eva sampavaṅko onatoti **kalyāṇasampavaṅko. Suvaco hotī** ti sukhena vattabbo hoti sukhena anusāsitabbo. **Khamo** ti gāḷhena pharusena kakkhaḷena vuccamāno khamati, na kuppati. **Padakkhiṇaggāhī anusāsanin** ti yathā ekacco ovadiyamāno vāmato gaṇhāti, paṭippharati vā asuṇanto vā gacchati, evaṃ akatvā “ovadatha, bhante, anusāsatha, tumhesu anovadantesu ko añño ovadissatī” ti padakkhiṇaṃ gaṇhāti.

**Uccāvacānī** ti uccāni ca avacāni ca. **Kiṃ karaṇīyānī** ti kiṃ karomīti evaṃ vatvā kattabbakammāni. Tattha **uccakammāni** nāma cīvarassa karaṇaṃ rajanaṃ cetiye sudhākammaṃ uposathāgāracetiyagharabodhiyagharesu kattabbanti evamādi. **Avacakammaṃ** nāma pādadhovanamakkhanādikhuddakakammaṃ. **Tatrupāyāyā** ti tatrupagamanīyā. **Alaṃ kātun** ti kātuṃ samattho hoti. **Alaṃ saṃvidhātun** ti vicāretuṃ samattho.

Dhamme assa kāmo sinehoti **dhammakāmo**, tepiṭakaṃ buddhavacanaṃ piyāyatīti attho. **Piyasamudāhāro** ti parasmiṃ kathente sakkaccaṃ suṇāti, sayañca paresaṃ desetukāmo hotī ti attho. “Abhidhamme abhivinaye” ti ettha dhammo abhidhammo, vinayo abhivinayo ti catukkaṃ veditabbaṃ. Tattha **dhammo** ti suttantapiṭakaṃ. **Abhidhammo** ti satta pakaraṇāni. **Vinayo** ti ubhatovibhaṅgā. **Abhivinayo** ti khandhakaparivārā. Atha vā suttantapiṭakampi abhidhammapiṭakampi **dhammo** eva. Maggaphalāni **abhidhammo**. Sakalaṃ vinayapiṭakaṃ **vinayo**. Kilesavūpasamakāraṇaṃ **abhivinayo**. Iti sabbasmimpi ettha dhamme abhidhamme vinaye abhivinaye ca. **Uḷārapāmojjo** ti bahulapāmojjo hotī ti attho.

**Kusalesu dhammesū** ti kāraṇatthe bhummaṃ, catubhūmakakusaladhammakāraṇā, tesaṃ adhigamatthāya anikkhittadhuro hotī ti attho.

#### 346

Kasiṇadasake sakalaṭṭhena **kasiṇāni**. Tadārammaṇānaṃ dhammānaṃ khettaṭṭhena vā adhiṭṭhānaṭṭhena vā **āyatanāni. Uddhan** ti upari gaganatalābhimukhaṃ. **Adho** ti heṭṭhā bhūmitalābhimukhaṃ. **Tiriyan** ti khettamaṇḍalamiva samantā paricchinditvā. Ekacco hi uddhameva kasiṇaṃ vaḍḍheti, ekacco adho, ekacco samantato. Tena tena vā kāraṇena evaṃ pasāreti ālokamiva rūpadassanakāmo. Tena vuttaṃ “pathavīkasiṇameko sañjānāti uddhaṃ adho tiriyan” ti. **Advayan** ti idaṃ pana ekassa aññabhāvānupagamanatthaṃ vuttaṃ. Yathā hi udakaṃ paviṭṭhassa sabbadisāsu udakameva hoti, na aññaṃ, evam eva pathavīkasiṇaṃ pathavīkasiṇameva hoti, natthi tassa añño kasiṇasambhedoti. Esa nayo sabbattha. **Appamāṇan** ti idaṃ tassa tassa pharaṇaappamāṇavasena vuttaṃ. Tañ hi cetasā pharanto sakalameva pharati, na “ayamassa ādi, idaṃ majjhan” ti pamāṇaṃ gaṇhātīti. **Viññāṇakasiṇan** ti c’ettha kasiṇugghāṭimākāse pavattaviññāṇaṃ. Tattha kasiṇavasena kasiṇugghāṭimākāse kasiṇugghāṭimākāsavasena tattha pavattaviññāṇe uddhaṃ adho tiriyatā veditabbā. Ayam ettha saṅkhepo. Kammaṭṭhānabhāvanānayena panetāni pathavīkasiṇādīni vitthārato Visuddhimagge vuttāneva.

## Akusalakammapathadasakavaṇṇanā

#### 347

Kammapathesu kammāneva sugatiduggatīnaṃ pathabhūtattā **kammapathā** nāma. Tesu pāṇātipāto adinnādānaṃ musāvādādayo ca cattāro Brahmajāle vitthāritā eva. **Kāmesumicchācāro** ti ettha pana **kāmesū** ti methunasamācāresu methunavatthūsu vā. **Micchācāro** ti ekantanindito lāmakācāro. Lakkhaṇato pana asaddhammādhippāyena kāyadvārappavattā agamanīyaṭṭhānavītikkamacetanā **kāmesumicchācāro**.  

Tattha **agamanīyaṭṭhānaṃ** nāma purisānaṃ tāva māturakkhitā, piturakkhitā, mātāpiturakkhitā, bhāturakkhitā, bhaginirakkhitā, ñātirakkhitā, gottarakkhitā, dhammarakkhitā, sārakkhā, saparidaṇḍāti māturakkhitādayo dasa. Dhanakkītā, chandavāsinī, bhogavāsinī, paṭavāsinī, odapattakinī, obhatacumbaṭā, dāsī ca bhariyā ca, kammakārī ca bhariyā ca, dhajāhaṭā, muhuttikāti etā dhanakkītādayo dasāti vīsati. Itthīsu pana dvinnaṃ sārakkhasaparidaṇḍānaṃ dasannañca dhanakkītādīnanti dvādasannaṃ itthīnaṃ aññe purisā. Idaṃ agamanīyaṭṭhānaṃ nāma. So pan’esa micchācāro sīlādiguṇarahite agamanīyaṭṭhāne appasāvajjo. Sīlādiguṇasampanne mahāsāvajjo. Tassa cattāro sambhārā agamanīyavatthu, tasmiṃ sevanacittaṃ, sevanappayogo, maggenamaggappaṭipattiadhivāsananti. Eko payogo sāhatthiko eva.

Abhijjhāyatīti **abhijjhā**, parabhaṇḍābhimukhī hutvā tanninnatāya pavattatīti attho. Sā “aho vata idaṃ mamassā” ti evaṃ parabhaṇḍābhijjhāyanalakkhaṇā adinnādānaṃ viya appasāvajjā mahāsāvajjā ca. Tassā dve sambhārā parabhaṇḍaṃ, attano pariṇāmanañca. Parabhaṇḍavatthuke hi lobhe uppannepi na tāva kammapathabhedo hoti, yāva “aho vatīdaṃ mamassā” ti attano na pariṇāmeti.

Hitasukhaṃ byāpādayatīti **byāpādo**. So paraṃ vināsāya manopadosalakkhaṇo pharusāvācā viya appasāvajjo mahāsāvajjo ca. Tassa dve sambhārā parasatto ca, tassa vināsacintā ca. Parasattavatthuke hi kodhe uppannepi na tāva kammapathabhedo hoti, yāva “aho vatāyaṃ ucchijjheyya vinasseyyā” ti tassa vināsaṃ na cinteti.

Yathābhuccagahaṇābhāvena micchā passatīti **micchādiṭṭhi**. Sā “natthi dinnan” ti ādinā nayena viparītadassanalakkhaṇā. Samphappalāpo viya appasāvajjā mahāsāvajjā ca. Api ca aniyatā appasāvajjā, niyatā mahāsāvajjā. Tassā dve sambhārā vatthuno ca gahitākāraviparītatā, yathā ca taṃ gaṇhāti, tathābhāvena tassūpaṭṭhānanti.

Imesaṃ pana dasannaṃ akusalakammapathānaṃ dhammato koṭṭhāsato ārammaṇato vedanāto mūlatoti pañcahākārehi vinicchayo veditabbo.

Tattha **dhammato** ti etesu hi paṭipāṭiyā satta cetanādhammāva honti. Abhijjhādayo tayo cetanāsampayuttā.

**Koṭṭhāsato** ti paṭipāṭiyā satta, micchādiṭṭhi cā ti ime aṭṭha kammapathā eva honti, no mūlāni. Abhijjhābyāpādā kammapathā c’eva mūlāni ca. Abhijjhā hi mūlaṃ patvā lobho akusalamūlaṃ hoti. Byāpādo doso akusalamūlaṃ hoti.

**Ārammaṇato** ti pāṇātipāto jīvitindriyārammaṇato saṅkhārārammaṇo hoti. Adinnādānaṃ sattārammaṇaṃ vā saṅkhārārammaṇaṃ vā, micchācāro phoṭṭhabbavasena saṅkhārārammaṇo. “Sattārammaṇo” tipi eke. Musāvādo sattārammaṇo vā saṅkhārārammaṇo vā, tathā pisuṇavācā. Pharusavācā sattārammaṇāva. Samphappalāpo diṭṭhasutamutaviññātavasena sattārammaṇo vā saṅkhārārammaṇo vā. Tathā abhijjhā. Byāpādo sattārammaṇova. Micchādiṭṭhi tebhūmakadhammavasena saṅkhārārammaṇā.

**Vedanāto** ti pāṇātipāto dukkhavedano hoti. Kiñcāpi hi rājāno coraṃ disvā hasamānāpi “gacchatha naṃ ghātethā” ti vadanti, sanniṭṭhāpakacetanā pana dukkhasampayuttāva hoti. Adinnādānaṃ tivedanaṃ. Micchācāro sukhamajjhattavasena dvivedano. Sanniṭṭhāpakacitte pana majjhattavedano na hoti. Musāvādo tivedano. Tathā pisuṇavācā. Pharusavācā dukkhavedanā. Samphappalāpo tivedano. Abhijjhā sukhamajjhattavasena dvivedanā tathā micchādiṭṭhi. Byāpādo dukkhavedano.

**Mūlato** ti pāṇātipāto dosamohavasena dvimūlako hoti. Adinnādānaṃ dosamohavasena vā lobhamohavasena vā. Micchācāro lobhamohavasena. Musāvādo dosamohavasena vā lobhamohavasena vā tathā pisuṇavācā samphappalāpo ca. Pharusavācā dosamohavasena. Abhijjhā mohavasena ekamūlā. Tathā byāpādo. Micchādiṭṭhi lobhamohavasena dvimūlāti.

## Kusalakammapathadasakavaṇṇanā

**Pāṇātipātā veramaṇi** ādīni samādānasampattasamucchedavirativasena veditabbāni.

**Dhammato** pana etesupi paṭipāṭiyā satta cetanāpi vattanti viratiyopi. Ante tayo cetanāsampayuttāva.

**Koṭṭhāsato** ti paṭipāṭiyā satta kammapathā eva, no mūlāni. Ante tayo kammapathā c’eva mūlāni ca. Anabhijjhā hi mūlaṃ patvā alobho kusalamūlaṃ hoti. Abyāpādo adoso kusalamūlaṃ. Sammādiṭṭhi amoho kusalamūlaṃ.

**Ārammaṇato** ti pāṇātipātādīnaṃ ārammaṇāneva etesaṃ ārammaṇāni. Vītikkamitabbatoyeva hi veramaṇī nāma hoti. Yathā pana nibbānārammaṇo ariyamaggo kilese pajahati, evaṃ jīvitindriyādiārammaṇāpete kammapathā pāṇātipātādīni dussīlyāni pajahantīti veditabbā.

**Vedanāto** ti sabbe sukhavedanā honti majjhattavedanā vā. Kusalaṃ patvā hi dukkhavedanā nāma natthi.

**Mūlato** ti paṭipāṭiyā satta ñāṇasampayuttacittena viramantassa alobhaadosaamohavasena timūlāni honti, ñāṇavippayuttacittena viramantassa dvimūlāni. Anabhijjhā ñāṇasampayuttacittena viramantassa dvimūlā, ñāṇavippayuttacittena ekamūlā. Alobho pana attanāva attano mūlaṃ na hoti. Abyāpādepi eseva nayo. Sammādiṭṭhi alobhādosavasena dvimūlā evāti.

## Ariyavāsadasakavaṇṇanā

#### 348

**Ariyavāsā** ti ariyā eva vasiṃsu vasanti vasissanti etesūti ariyavāsā. **Pañcaṅgavippahīno** ti pañcahi aṅgehi vippayuttova hutvā khīṇāsavo avasi vasati vasissatīti tasmā ayaṃ pañcaṅgavippahīnatā, ariyassa vāsattā ariyavāsoti vutto. Esa nayo sabbattha.

**Evaṃ kho, āvuso, bhikkhu chaḷaṅgasamannāgato hotī** ti chaḷaṅgupekkhāya samannāgato hoti. Chaḷaṅgupekkhā nāma keti? Ñāṇādayo. “Ñāṇan” ti vutte kiriyato cattāri ñāṇasampayuttacittāni labbhanti. “Satatavihāro” ti vutte aṭṭha mahācittāni. “Rajjanadussanaṃ natthī” ti vutte dasa cittāni labbhanti. Somanassaṃ āsevanavasena labbhati.

**Satārakkhena cetasā** ti khīṇāsavassa hi tīsu dvāresu sabbakālaṃ sati ārakkhakiccaṃ sādheti. Tenevassa “carato ca tiṭṭhato ca suttassa ca jāgarassa ca satataṃ samitaṃ ñāṇadassanaṃ paccupaṭṭhitaṃ hotī” ti vuccati.

**Puthusamaṇabrāhmaṇānan** ti bahūnaṃ samaṇabrāhmaṇānaṃ. Ettha ca **samaṇā** ti pabbajjupagatā. **Brāhmaṇā** ti bhovādino. **Puthupaccekasaccānī** ti bahūni pāṭekkasaccāni, idameva dassanaṃ saccaṃ, idameva dassanaṃ saccanti evaṃ pāṭiyekkaṃ gahitāni bahūni saccānīti attho. **Nunnānī** ti nihatāni. **Paṇunnānī** ti suṭṭhu nihatāni. **Cattānī** ti vissaṭṭhāni. **Vantānī** ti vamitāni. **Muttānī** ti chinnabandhanāni katāni. **Pahīnānī** ti pajahitāni. **Paṭinissaṭṭhānī** ti yathā na puna cittaṃ āruhanti, evaṃ paṭinissajjitāni. Sabbāneva tāni gahitaggahaṇassa vissaṭṭhabhāvavevacanāni.

**Samavayasaṭṭhesano** ti ettha **avayā** ti anūnā. **Saṭṭhā** ti vissaṭṭhā. Sammā avayā saṭṭhā esanā assāti **samavayasaṭṭhesano**. Sammā vissaṭṭhasabbaesanoti attho. **Rāgā cittaṃ vimuttan** tiādīhi maggassa kiccanipphatti kathitā.

**Rāgo me pahīno** tiādīhi paccavekkhaṇāya phalaṃ kathitaṃ.

## Asekkhadhammadasakavaṇṇanā

**Asekkhā sammādiṭṭhī** tiādayo sabbe pi phalasampayuttadhammā eva. Ettha ca sammādiṭṭhi, sammāñāṇanti dvīsu ṭhānesu paññāva kathitā. **Sammāvimuttī** ti iminā padena vuttāvasesā. Phalasamāpattidhammā saṅgahitāti veditabbā.

“Ime kho, āvuso” tiādi vuttanayen’eva yojetabbaṃ. Iti channaṃ dasakānaṃ vasena samasaṭṭhi pañhe kathento thero sāmaggirasaṃ dassesīti.

{{<eop>}}Dasakavaṇṇanā niṭṭhitā.{{</eop>}}

## Pañhasamodhānavaṇṇanā

#### 349

Idha pana ṭhatvā pañhā samodhānetabbā. Imasmiñhi sutte ekakavasena dve pañhā kathitā. Dukavasena sattati. Tikavasena asītisataṃ. Catukkavasena dvesatāni. Pañcakavasena tiṃsasataṃ. Chakkavasena bāttiṃsasataṃ. Sattakavasena aṭṭhanavuti. Aṭṭhakavasena aṭṭhāsīti. Navakavasena catupaṇṇāsa. Dasakavasena samasaṭṭhīti evaṃ sahassaṃ cuddasa pañhā kathitā.

Imañhi suttantaṃ ṭhapetvā tepiṭake buddhavacane añño suttanto evaṃ bahupañhapaṭimaṇḍito natthi. Bhagavā imaṃ suttantaṃ ādito paṭṭhāya sakalaṃ sutvā cintesi – “dhammasenāpati Sāriputto buddhabalaṃ dīpetvā appaṭivattiyaṃ sīhanādaṃ nadati. Sāvakabhāsitoti vutte okappanā na hoti, jinabhāsitoti vutte hoti, tasmā jinabhāsitaṃ katvā devamanussānaṃ okappanaṃ imasmiṃ suttante uppādessāmī” ti. Tato vuṭṭhāya sādhukāraṃ adāsi. Tena vuttaṃ “atha kho Bhagavā vuṭṭhahitvā āyasmantaṃ Sāriputtaṃ āmantesi, sādhu, sādhu, Sāriputta, sādhu kho tvaṃ Sāriputta, bhikkhūnaṃ saṅgītipariyāyaṃ abhāsī” ti.

Tattha **saṅgītipariyāyan** ti sāmaggiyā kāraṇaṃ. Idaṃ vuttaṃ hoti – “sādhu, kho tvaṃ, Sāriputta, mama sabbaññutaññāṇena saṃsanditvā bhikkhūnaṃ sāmaggirasaṃ abhāsī” ti. **Samanuñño satthā ahosī** ti anumodanena samanuñño ahosi. Ettakena ayaṃ suttanto jinabhāsito nāma jāto. Desanāpariyosāne imaṃ suttantaṃ manasikarontā te bhikkhū arahattaṃ pāpuṇiṃsūti.

{{<eof>}}
    Iti sumaṅgalavilāsiniyā dīghanikāyaṭṭhakathāyaṃ<br>
    Saṅgītisuttavaṇṇanā niṭṭhitā.
{{</eof>}}