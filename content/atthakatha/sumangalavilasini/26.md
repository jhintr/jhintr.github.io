---
title: "Cakkavattisuttavaṇṇanā"
subtitle: ""
language: "pi"
date: 2022-07-27T14:59:41+08:00
lastmod: 2022-07-27T14:59:41+08:00
draft: false
brewing: false
weight: 303
---

## Attadīpasaraṇatāvaṇṇanā

#### 80

**Evaṃ me sutan** ti cakkavattisuttaṃ. Tatrāyamanuttānapadavaṇṇanā – **mātulāyan** ti evaṃnāmake nagare. Taṃ nagaraṃ gocaragāmaṃ katvā avidūre vanasaṇḍe viharati. “Tatra kho Bhagavā bhikkhū āmantesī” ti ettha ayamanupubbikathā –

Bhagavā kira imassa suttassa samuṭṭhānasamaye paccūsakāle mahākaruṇāsamāpattito vuṭṭhāya lokaṃ volokento imāya anāgatavaṃsadīpikāya suttantakathāya mātulanagaravāsīnaṃ caturāsītiyā pāṇasahassānaṃ dhammābhisamayaṃ disvā pātova vīsatibhikkhusahassaparivāro mātulanagaraṃ sampatto. Mātulanagaravāsino khattiyā “Bhagavā āgato” ti sutvā paccuggamma dasabalaṃ nimantetvā mahāsakkārena nagaraṃ pavesetvā nisajjaṭṭhānaṃ saṃvidhāya Bhagavantaṃ mahārahe pallaṅke nisīdāpetvā buddhappamukhassa bhikkhusaṅghassa mahādānaṃ adaṃsu. Bhagavā bhattakiccaṃ niṭṭhāpetvā cintesi – “sacāhaṃ imasmiṃ ṭhāne imesaṃ manussānaṃ dhammaṃ desessāmi, ayaṃ padeso sambādho, manussānaṃ ṭhātuṃ vā nisīdituṃ vā okāso na bhavissati, mahatā kho pana samāgamena bhavitabban” ti.

Atha rājakulānaṃ bhattānumodanaṃ akatvā va pattaṃ gahetvā nagarato nikkhami. Manussā cintayiṃsu – “satthā amhākaṃ anumodanampi akatvā gacchati, addhā bhattaggaṃ amanāpaṃ ahosi, buddhānaṃ nāma na sakkā cittaṃ gahetuṃ, buddhehi saddhiṃ vissāsakaraṇaṃ nāma samussitaphaṇaṃ āsīvisaṃ gīvāya gahaṇasadisaṃ hoti; etha bho, tathāgataṃ khamāpessāmā” ti. Sakalanagaravāsino Bhagavatā saheva nikkhantā. Bhagavā gacchantova magadhakkhette ṭhitaṃ sākhāviṭapasampannaṃ sandacchāyaṃ karīsamattabhūmipatthaṭaṃ ekaṃ mātularukkhaṃ disvā imasmiṃ rukkhamūle nisīditvā dhamme desiyamāne “mahājanassa ṭhānanisajjanokāso bhavissatī” ti. Nivattitvā maggā okkamma rukkhamūlaṃ upasaṅkamitvā dhammabhaṇḍāgārikaṃ Ānandattheraṃ olokesi. Thero olokitasaññāya eva “satthā nisīditukāmo” ti ñatvā sugatamahācīvaraṃ paññapetvā adāsi. Nisīdi Bhagavā paññatte āsane. Ath’assa purato manussā nisīdiṃsu. Ubhosu passesu pacchato ca bhikkhusaṅgho, ākāse devatā aṭṭhaṃsu, evaṃ mahāparisamajjhagato tatra kho Bhagavā bhikkhū āmantesi.

**Te bhikkhū** ti tatra upaviṭṭhā dhammappaṭiggāhakā bhikkhū. **Attadīpā** ti attānaṃ dīpaṃ tāṇaṃ leṇaṃ gatiṃ parāyaṇaṃ patiṭṭhaṃ katvā viharathāti attho. **Attasaraṇā** ti idaṃ tass’eva vevacanaṃ. **Anaññasaraṇā** ti idaṃ aññasaraṇapaṭikkhepavacanaṃ. Na hi añño aññassa saraṇaṃ hoti, aññassa vāyāmena aññassa asujjhanato. Vuttam pi c’etaṃ “attā hi attano nātho, ko hi nātho paro siyā” ti. <small>(dha. pa. 160)</small> Tenāha “anaññasaraṇā” ti. Ko pan’ettha attā nāma, lokiyalokuttaro dhammo. Tenāha – “dhammadīpā dhammasaraṇā anaññasaraṇā” ti. “Kāye kāyānupassī” ti ādīni mahāsatipaṭṭhāne vitthāritāni.

**Gocare** ti carituṃ yuttaṭṭhāne. **Sake** ti attano santake. **Pettike visaye** ti pitito āgatavisaye. **Caratan** ti carantānaṃ. “Carantan” tipi pāṭho, ayamevattho. **Na lacchatī** ti na labhissati na passissati. **Māro** ti devaputtamāropi, maccumāropi, kilesamāropi. **Otāran** ti randhaṃ chiddaṃ vivaraṃ. Ayaṃ panattho leḍḍuṭṭhānato nikkhamma toraṇe nisīditvā bālātapaṃ tapantaṃ lāpaṃ sakuṇaṃ gahetvā. Pakkhandasenasakuṇavatthunā dīpetabbo. Vuttañ h’etaṃ –

> “Bhūtapubbaṃ, bhikkhave, sakuṇagghi lāpaṃ sakuṇaṃ sahasā ajjhappattā aggahesi. Atha kho, bhikkhave, lāpo sakuṇo sakuṇagghiyā hariyamāno evaṃ paridevasi ‘mayamevamha alakkhikā, mayaṃ appapuññā, ye mayaṃ agocare carimha paravisaye, sacejja mayaṃ gocare careyyāma sake pettike visaye, na myāyaṃ sakuṇagghi alaṃ abhavissa yad idaṃ yuddhāyā’ ti. Ko pana te lāpa gocaro sako pettiko visayoti? Yadidaṃ naṅgalakaṭṭhakaraṇaṃ leḍḍuṭṭhānanti. Atha kho, bhikkhave, sakuṇagghi sake bale apatthaddhā sake bale asaṃvadamānā lāpaṃ sakuṇaṃ pamuñci gaccha kho tvaṃ lāpa, tatrapi gantvā na mokkhasīti.

> Atha kho, bhikkhave, lāpo sakuṇo naṅgalakaṭṭhakaraṇaṃ leḍḍuṭṭhānaṃ gantvā mahantaṃ leḍḍuṃ abhiruhitvā sakuṇagghiṃ vadamāno aṭṭhāsi “ehi kho dāni me sakuṇagghi, ehi kho dāni me sakuṇagghī” ti. Atha kho sā, bhikkhave, sakuṇagghi sake bale apatthaddhā sake bale asaṃvadamānā ubho pakkhe sannayha lāpaṃ sakuṇaṃ sahasā ajjhappattā. Yadā kho, bhikkhave, aññāsi lāpo sakuṇo bahuāgatā kho myāyaṃ sakuṇagghīti, atha kho tass’eva leḍḍussa antaraṃ paccupādi. Atha kho, bhikkhave, sakuṇagghi tatth’eva uraṃ paccatāḷesi. Evañ hi taṃ, bhikkhave, hoti yo agocare carati paravisaye.

> Tasmātiha, bhikkhave, mā agocare carittha paravisaye, agocare, bhikkhave, carataṃ paravisaye lacchati māro otāraṃ, lacchati māro ārammaṇaṃ. Ko ca, bhikkhave, bhikkhuno agocaro paravisayo, yad idaṃ pañca kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā iṭṭhā kantā manāpā piyarūpā kāmūpasaṃhitā rajanīyā, ghānaviññeyyā gandhā iṭṭhā kantā manāpā piyarūpā kāmūpasaṃhitā rajanīyā, jivhāviññeyyā rasā iṭṭhā kantā manāpā piyarūpā kāmūpasaṃhitā rajanīyā, kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Ayaṃ, bhikkhave, bhikkhuno agocaro paravisayo.

> Gocare, bhikkhave, caratha…pe… na lacchati māro ārammaṇaṃ. Ko ca, bhikkhave, bhikkhuno gocaro sako pettiko visayo, yad idaṃ cattāro satipaṭṭhānā. Katame cattāro? Idha bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; vedanāsu vedanānupassī viharati ātāpī sampajāno satimā, vineyya loke abhijjhādomanassaṃ; citte cittānupassī viharati ātāpī sampajāno satimā, vineyya loke abhijjhādomanassaṃ; dhammesu dhammānupassī viharati ātāpī sampajāno satimā, vineyya loke abhijjhādomanassaṃ – ayaṃ, bhikkhave, bhikkhuno gocaro sako pettiko visayoti. <small>(saṃ. ni. 5.371)</small>

**Kusalānan** ti anavajjalakkhaṇānaṃ. **Samādānahetū** ti samādāya vattanahetu. **Evam idaṃ puññaṃ pavaḍḍhatī** ti evaṃ idaṃ lokiyalokuttaraṃ puññaphalaṃ vaḍḍhati, puññaphalanti ca uparūpari puññampi puññavipākopi veditabbo.

## Daḷhanemicakkavattirājakathāvaṇṇanā

#### 81

Tattha **duvidhaṃ kusalaṃ** vaṭṭagāmī ca vivaṭṭagāmī ca. Tattha vaṭṭagāmikusalaṃ nāma mātāpitūnaṃ puttadhītāsu puttadhītānañca mātāpitūsu sinehavasena mudumaddavacittaṃ. Vivaṭṭagāmikusalaṃ nāma “cattāro satipaṭṭhānā” tiādibhedā sattatiṃsa bodhipakkhiyadhammā. Tesu vaṭṭagāmipuññassa pariyosānaṃ manussaloke cakkavattisirīvibhavo. Vivaṭṭagāmikusalassa maggaphalanibbānasampatti. Tattha vivaṭṭagāmikusalassa vipākaṃ suttapariyosāne dassessati.

Idha pana vaṭṭagāmikusalassa vipākadassanatthaṃ, bhikkhave, yadā puttadhītaro mātāpitūnaṃ ovāde na aṭṭhaṃsu, tadā āyunāpi vaṇṇenāpi issariyenāpi parihāyiṃsu. Yadā pana aṭṭhaṃsu, tadā vaḍḍhiṃsūti vatvā vaṭṭagāmikusalānusandhivasena “bhūtapubbaṃ, bhikkhave” ti desanaṃ ārabhi. Tattha cakkavattītiādīni mahāpadāne <small>(dī. ni. aṭṭha. 2.33)</small> vitthāritāneva.

#### 82

**Osakkitan** ti īsakampi avasakkitaṃ. **Ṭhānā cutan** ti sabbaso ṭhānā apagataṃ. Taṃ kira cakkaratanaṃ antepuradvāre akkhāhataṃ viya vehāsaṃ aṭṭhāsi. Ath’assa ubhosu passesu dve khadiratthambhe nikhaṇitvā cakkaratanamatthake nemiabhimukhaṃ ekaṃ suttakaṃ bandhiṃsu. Adhobhāgepi nemiabhimukhaṃ ekaṃ bandhiṃsu. Tesu uparimasuttato appamattakampi ogataṃ cakkaratanaṃ osakkitaṃ nāma hoti, heṭṭhā suttassa ṭhānaṃ uparimakoṭiyā atikkantagataṃ ṭhānā cutaṃ nāma hoti, tadetaṃ atibalavadose sati evaṃ hoti. Suttamattampi ekaṅguladvaṅgulamattaṃ vā bhaṭṭhaṃ ṭhānā cutameva hoti. Taṃ sandhāyetaṃ vuttaṃ “osakkitaṃ ṭhānā cutan” ti.

**Atha me āroceyyāsī** ti tāta, tvaṃ ajja ādiṃ katvā divasassa tikkhattuṃ cakkaratanassa upaṭṭhānaṃ gaccha, evaṃ gacchanto yadā cakkaratanaṃ īsakampi osakkitaṃ ṭhānā cutaṃ passasi, atha mayhaṃ ācikkheyyāsi. Jīvitañhi me tava hatthe nikkhittanti. **Addasā** ti appamatto divasassa tikkhattuṃ gantvā olokento ekadivasaṃ addasa.

#### 83

**Atha kho, bhikkhave** ti bhikkhave, atha rājā daḷhanemi “cakkaratanaṃ osakkitan” ti sutvā uppannabalavadomanasso “na dāni mayā ciraṃ jīvitabbaṃ bhavissati, appāvasesaṃ me āyu, na me dāni kāme paribhuñjanakālo, pabbajjākālo me idānī” ti roditvā paridevitvā jeṭṭhaputtaṃ kumāraṃ āmantāpetvā etad avoca. **Samuddapariyantan** ti parikkhittaekasamuddapariyantameva. Idaṃ hi’ssa kulasantakaṃ. Cakkavāḷapariyantaṃ pana puññiddhivasena nibbattaṃ, na taṃ sakkā dātuṃ. Kulasantakaṃ pana niyyātento “samuddapariyantan” ti āha. **Kesamassun** ti tāpasapabbajjaṃ pabbajantāpi hi paṭhamaṃ kesamassuṃ ohārenti. Tato paṭṭhāya parūḷhakese bandhitvā vicaranti. Tena vuttaṃ – “kesamassuṃ ohāretvā” ti.

**Kāsāyānī** ti kasāyarasapītāni. Ādito evaṃ katvā pacchā vakkalānipi dhārenti. **Pabbajī** ti pabbajito. Pabbajitvā ca attano maṅgalavanuyyāneyeva vasi. **Rājisimhī** ti rājaīsimhi. Brāhmaṇapabbajitā hi “brāhmaṇisayo” ti vuccanti. Setacchattaṃ pana pahāya rājapabbajitā rājisayoti. **Antaradhāyī** ti antarahitaṃ nibbutadīpasikhā viya abhāvaṃ upagataṃ. **Paṭisaṃvedesī** ti kandanto paridevanto jānāpesi. **Pettikan** ti pitito āgataṃ dāyajjaṃ na hoti, na sakkā kusītena hīnavīriyena dasa akusalakammapathe samādāya vattantena pāpuṇituṃ. Attano pana sukataṃ kammaṃ nissāya dasavidhaṃ dvādasavidhaṃ vā cakkavattivattaṃ pūrentenevetaṃ pattabbanti dīpeti. Atha naṃ vattapaṭipattiyaṃ codento “iṅgha tvan” ti ādim āha. Tattha **ariye** ti niddose. **Cakkavattivatte** ti cakkavattīnaṃ vatte.

## Cakkavattiariyavattavaṇṇanā

#### 84

**Dhamman** ti dasakusalakammapathadhammaṃ. **Nissāyā** ti tadadhiṭṭhānena cetasā tameva nissayaṃ katvā. **Dhammaṃ sakkaronto** ti yathā kato so dhammo suṭṭhu kato hoti, evam etaṃ karonto. **Dhammaṃ garuṃ karonto** ti tasmiṃ gāravuppattiyā taṃ garuṃ karonto. **Dhammaṃ mānento** ti tameva dhammaṃ piyañca bhāvanīyañca katvā viharanto. **Dhammaṃ pūjento** ti taṃ apadisitvā gandhamālādipūjanenassa pūjaṃ karonto. **Dhammaṃ apacayamāno** ti tass’eva dhammassa añjalikaraṇādīhi nīcavuttitaṃ karonto. **Dhammaddhajo dhammaketū** ti taṃ dhammaṃ dhajamiva purakkhatvā ketumiva ca ukkhipitvā pavattiyā dhammaddhajo dhammaketu ca hutvāti attho. **Dhammādhipateyyo** ti dhammādhipatibhūto āgatabhāvena dhammavaseneva sabbakiriyānaṃ karaṇena dhammādhipateyyo hutvā. **Dhammikaṃ rakkhāvaraṇaguttiṃ saṃvidahassū** ti dhammo assā atthīti dhammikā, rakkhā ca āvaraṇañca gutti ca rakkhāvaraṇagutti. Tattha “paraṃ rakkhanto attānaṃ rakkhatī” ti. <small>(saṃ. ni. 5.385)</small> vacanato khantiādayo rakkhā. Vuttañ h’etaṃ “kathañca, bhikkhave, paraṃ rakkhanto attānaṃ rakkhati. Khantiyā avihiṃsāya mettacittatā anuddayatā” ti <small>(saṃ. ni. 5.385)</small> Nivāsanapārupanagehādīnaṃ nivāraṇā āvaraṇaṃ, corādiupaddavanivāraṇatthaṃ gopāyanā gutti, taṃ sabbam pi suṭṭhu saṃvidahassu pavattaya ṭhapehīti attho. Idāni yattha sā saṃvidahitabbā, taṃ dassento **antojanasmin** ti ādim āha.

Tatrāyaṃ saṅkhepattho – antojanasaṅkhātaṃ tava puttadāraṃ sīlasaṃvare patiṭṭhapehi, vatthagandhamālādīni c’assa dehi, sabbopaddave c’assa nivārehi. **Balakāyā** dīsupi eseva nayo. Ayaṃ pana viseso – balakāyo kālaṃ anatikkamitvā bhattavetanasampadānenapi anuggahetabbo. Abhisittakhattiyā bhadrassājāneyyādiratanasampadānenapi upasaṅgaṇhitabbā. Anuyantakhattiyā tesaṃ anurūpayānavāhanasampadānenapi paritosetabbā. Brāhmaṇā annapānavatthādinā deyyadhammena. Gahapatikā bhattabījanaṅgalaphālabalibaddādisampadānena. Tathā nigamavāsino negamā, janapadavāsino ca jānapadā. Samitapāpabāhitapāpā samaṇabrāhmaṇā samaṇaparikkhārasampadānena sakkātabbā. Migapakkhino abhayadānena samassāsetabbā.

**Vijite** ti attano āṇāpavattiṭṭhāne. **Adhammakāro** ti adhammakiriyā. **Mā pavattitthā** ti yathā nappavattati, tathā naṃ paṭipādehīti attho. **Samaṇabrāhmaṇā** ti samitapāpabāhitapāpā. **Madappamādā paṭiviratā** ti navavidhā mānamadā, pañcasu kāmaguṇesu cittavossajjanasaṅkhātā pamādā ca paṭiviratā. **Khantisoracce niviṭṭhā** ti adhivāsanakhantiyañca suratabhāve ca patiṭṭhitā. **Ekamattānan** ti attano rāgādīnaṃ damanādīhi ekamattānaṃ damenti samenti parinibbāpentīti vuccanti. **Kālena kālan** ti kāle kāle. **Abhinivajjeyyāsī** ti gūthaṃ viya visaṃ viya aggiṃ viya ca suṭṭhu vajjeyyāsi. **Samādāyā** ti surabhikusumadāmaṃ viya amataṃ viya ca sammā ādāya pavatteyyāsi.

Idha ṭhatvā vattaṃ samānetabbaṃ. Antojanasmiṃ balakāyepi ekaṃ, khattiyesu ekaṃ, anuyantesu ekaṃ, brāhmaṇagahapatikesu ekaṃ, negamajānapadesu ekaṃ, samaṇabrāhmaṇesu ekaṃ, migapakkhīsu ekaṃ, adhammakārappaṭikkhepo ekaṃ, adhanānaṃ dhanānuppadānaṃ ekaṃ samaṇabrāhmaṇe upasaṅkamitvā pañhapucchanaṃ ekanti evam etaṃ dasavidhaṃ hoti. Gahapatike pana pakkhijāte ca visuṃ katvā gaṇentassa dvādasavidhaṃ hoti. Pubbe avuttaṃ vā gaṇentena adhammarāgassa ca visamalobhassa ca pahānavasena dvādasavidhaṃ veditabbaṃ. **Idaṃ kho tāta tan** ti idaṃ dasavidhaṃ dvādasavidhañca ariyacakkavattivattaṃ nāma. **Vattamānassā** ti pūretvā vattamānassa. **Tadahuposathe** tiādi mahāsudassane vuttaṃ.

#### 90

**Samatenā** ti attano matiyā. **Sudan** ti nipātamattaṃ. **Pasāsatī** ti anusāsati. Idaṃ vuttaṃ hoti – porāṇakaṃ rājavaṃsaṃ rājapaveṇiṃ rājadhammaṃ pahāya attano matimatte ṭhatvā janapadaṃ anusāsatīti. Evamayaṃ maghadevavaṃsassa kaḷārajanako viya daḷhanemivaṃsassa upacchedako antimapuriso hutvā uppanno. **Pubbenāparan** ti pubbakālena sadisā hutvā aparakālaṃ. **Janapadā na pabbantī** ti na vaḍḍhanti. **Yathā taṃ pubbakānan** ti yathā pubbakānaṃ rājūnaṃ pubbe ca pacchā ca sadisāyeva hutvā pabbiṃsu, tathā na pabbanti. Katthaci suññā honti hataviluttā, telamadhuphāṇitādīsu c’eva yāgubhattādīsu ca ojāpi parihāyitthāti attho.

**Amaccā pārisajjā** ti amaccā c’eva parisāvacarā ca. **Gaṇakamahāmattā** ti acchiddakādipāṭhagaṇakā c’eva mahāamaccā ca. **Anīkaṭṭhā** ti hatthiācariyādayo. **Dovārikā** ti dvārarakkhino. **Mantassājīvino** ti mantā vuccati paññā, taṃ nissayaṃ katvā ye jīvanti paṇḍitā mahāmattā, tesaṃ etaṃ nāmaṃ.

## Āyuvaṇṇādiparihānikathāvaṇṇanā

#### 91

**No ca kho adhanānan** ti balavalobhattā pana adhanānaṃ daliddamanussānaṃ dhanaṃ nānuppadāsi. **Nānuppadiyamāne** ti ananuppadiyamāne, ayameva vā pāṭho. **Dāliddiyan** ti daliddabhāvo. **Attanā ca jīvāhī** ti sayañca jīvaṃ yāpehīti attho. **Uddhaggikan** ti ādīsu uparūparibhūmīsu phaladānavasena uddhamaggamassāti uddhaggikā. Saggassa hitā tatrupapattijananatoti sovaggikā. Nibbattaṭṭhāne sukho vipāko assāti sukhavipākā. Suṭṭhu aggānaṃ dibbavaṇṇādīnaṃ dasannaṃ visesānaṃ nibbattanato saggasaṃvattanikā. Evarūpaṃ dakkhiṇaṃ dānaṃ patiṭṭhapetīti attho.

#### 92

**Pavaḍḍhissatī** ti vaḍḍhissati bahuṃ bhavissati. **Sunisedhaṃ nisedheyyan** ti suṭṭhu nisiddhaṃ nisedheyyaṃ. **Mūlaghaccan** ti mūlahataṃ. **Kharassarenā** ti pharusasaddena. **Paṇavenā** ti vajjhabheriyā.

#### 93

**Sīsāni nesaṃ chindissāmā** ti yesaṃ antamaso mūlakamuṭṭhimpi harissāma, tesaṃ tatheva sīsāni chindissāma, yathā koci haṭabhāvampi na jānissati, amhākaṃ dāni kimettha rājāpi evaṃ uṭṭhāya paraṃ māretīti ayaṃ nesaṃ adhippāyo. **Upakkamiṃsū** ti ārabhiṃsu. **Panthaduhanan** ti panthaghātaṃ, panthe ṭhatvā corakammaṃ.

#### 94

**Na hi, devā** ti so kira cintesi – “ayaṃ rājā saccaṃ devāti mukhapaṭiññāya dinnāya mārāpeti, handāhaṃ musāvādaṃ karomī” ti, maraṇabhayā “na hi devā” ti avoca.

#### 96

**Ekidan** ti ettha **idan** ti nipātamattaṃ, eke sattāti attho. **Cārittan** ti micchācāraṃ. **Abhijjhābyāpādā** ti abhijjhā ca byāpādo ca. **Micchādiṭṭhī** ti natthi dinnantiādikā antaggāhikā paccanīkadiṭṭhi.

#### 101

**Adhammarāgo** ti mātā mātucchā pitucchā mātulānītiādike ayuttaṭṭhāne rāgo. **Visamalobho** ti paribhogayuttesupi ṭhānesu atibalavalobho. **Micchādhammo** ti purisānaṃ purisesu itthīnañca itthīsu chandarāgo.

**Amatteyyatā** ti ādīsu mātu hito matteyyo, tassa bhāvo matteyyatā, mātari sammā paṭipattiyā etaṃ nāmaṃ. Tassā abhāvo c’eva tappaṭipakkhatā ca amatteyyatā. **Apetteyyatā** dīsupi eseva nayo. **Na kule jeṭṭhāpacāyitā** ti kule jeṭṭhānaṃ apacitiyā nīcavuttiyā akaraṇabhāvo.

## Dasavassāyukasamayavaṇṇanā

#### 103

**Yaṃ imesan** ti yasmiṃ samaye imesaṃ. **Alaṃpateyyā** ti patino dātuṃ yuttā. **Imāni rasānī** ti imāni loke aggarasāni. **Atibyādippissantī** ti ativiya dippissanti, ayameva vā pāṭho. **Kusalantipi na bhavissatī** ti kusalanti nāmampi na bhavissati, paññattimattampi na paññāyissatīti attho. **Pujjā ca bhavissanti pāsaṃsā cā** ti pūjārahā ca bhavissanti pasaṃsārahā ca. Tadā kira manussā “asukena nāma mātā pahatā, pitā pahato, samaṇabrāhmaṇā jīvitā voropitā, kule jeṭṭhānaṃ atthibhāvampi na jānāti, aho puriso” ti tameva pūjessanti c’eva pasaṃsissanti ca.

**Na bhavissati mātāti vā** ti ayaṃ mayhaṃ mātāti garucittaṃ na bhavissati. Gehe mātugāmaṃ viya nānāvidhaṃ asabbhikathaṃ kathayamānā agāravupacārena upasaṅkamissanti. **Mātucchā** dīsupi eseva nayo. Ettha ca **mātucchā** ti mātubhaginī. **Mātulānī** ti mātulabhariyā. **Ācariyabhariyā** ti sippāyatanāni sikkhāpakassa ācariyassa bhariyā. **Garūnaṃ dārā** ti cūḷapitumahāpituādīnaṃ bhariyā. **Sambhedan** ti missībhāvaṃ, mariyādabhedaṃ vā.

**Tibbo āghāto paccupaṭṭhito bhavissatī** ti balavakopo punappunaṃ uppattivasena paccupaṭṭhito bhavissati. Aparāni dve etasseva vevacanāni. Kopo hi cittaṃ āghātetīti **āghāto**. Attano ca parassa ca hitasukhaṃ byāpādetīti **byāpādo**. Manopadūsanato **manopadoso** ti vuccati. **Tibbaṃ vadhakacittan** ti piyamānassāpi paraṃ māraṇatthāya vadhakacittaṃ. Tassa vatthuṃ dassetuṃ **mātupi puttamhī** tiādi vuttaṃ. **Māgavikassā** ti migaluddakassa.

#### 104

**Satthantarakappo** ti satthena antarakappo. Saṃvaṭṭakappaṃ appatvā antarāva lokavināso. Antarakappo ca nāmesa dubbhikkhantarakappo rogantarakappo satthantarakappoti tividho. Tattha lobhussadāya pajāya dubbhikkhantarakappo hoti. Mohussadāya rogantarakappo. Dosussadāya satthantarakappo. Tattha dubbhikkhantarakappena naṭṭhā yebhuyyena pettivisaye upapajjanti. Kasmā? Āhāranikantiyā balavattā. Rogantarakappena naṭṭhā yebhuyyena sagge nibbattanti kasmā? Tesañhi “aho vataññesaṃ sattānaṃ evarūpo rogo na bhaveyyā” ti mettacittaṃ uppajjatīti. Satthantarakappena naṭṭhā yebhuyyena niraye upapajjanti. Kasmā? Aññamaññaṃ balavāghātatāya.

**Migasaññan** ti “ayaṃ migo, ayaṃ migo” ti saññaṃ. **Tiṇhāni satthāni hatthesu pātubhavissantī** ti tesaṃ kira hatthena phuṭṭhamattaṃ yaṃkiñci antamaso tiṇapaṇṇaṃ upādāya āvudhameva bhavissati. **Mā ca mayaṃ kañcī** ti mayaṃ kañci ekapurisampi jīvitā mā voropayimha. **Mā ca amhe kocī** ti amhepi koci ekapuriso jīvitā mā voropayittha. **Yaṃnūna mayan** ti ayaṃ lokavināso paccupaṭṭhito, na sakkā dvīhi ekaṭṭhāne ṭhitehi jīvitaṃ laddhunti maññamānā evaṃ cintayiṃsu. **Vanagahanan** ti vanasaṅkhātehi tiṇagumbalatādīhi gahanaṃ duppavesaṭṭhānaṃ. **Rukkhagahanan** ti rukkhehi gahanaṃ duppavesaṭṭhānaṃ. **Nadīviduggan** ti nadīnaṃ antaradīpādīsu duggamanaṭṭhānaṃ. **Pabbatavisaman** ti pabbatehi visamaṃ, pabbatesupi vā visamaṭṭhānaṃ. **Sabhāgāyissantī** ti yathā ahaṃ jīvāmi diṭṭhā bho sattā, tvampi tathā jīvasīti evaṃ sammodanakathāya attanā sabhāge karissanti.

## Āyuvaṇṇādivaḍḍhanakathāvaṇṇanā

#### 105

**Āyatan** ti mahantaṃ. **Pāṇātipātā virameyyāmā** ti pāṇātipātato osakkeyyāma. Pāṇātipātaṃ virameyyāmātipi sajjhāyanti, tattha pāṇātipātaṃ pajaheyyāmāti attho. **Vīsativassāyukā** ti mātāpitaro pāṇātipātā paṭiviratā, puttā kasmā vīsativassāyukā ahesunti khettavisuddhiyā. Tesañhi mātāpitaro sīlavanto jātā. Iti sīlagabbhe vaḍḍhitattā imāya khettavisuddhiyā dīghāyukā ahesuṃ. Ye pan’ettha kālaṃ katvā tatth’eva nibbattā, te attanova sīlasampattiyā dīghāyukā ahesuṃ.

**Assāmā** ti bhaveyyāma. **Cattārīsavassāyukā** tiādayo koṭṭhāsā adinnādānādīhi paṭiviratānaṃ vasena veditabbā.

## Saṅkharājauppattivaṇṇanā

#### 106

**Icchā** ti mayhaṃ bhattaṃ dethāti evaṃ uppajjanakataṇhā. **Anasanan** ti na asanaṃ avipphārikabhāvo kāyālasiyaṃ, bhattaṃ bhuttānaṃ bhattasammadapaccayā nipajjitukāmatājanako kāyadubbalabhāvoti attho. **Jarā** ti pākaṭajarā. **Kukkuṭasampātikā** ti ekagāmassa chadanapiṭṭhato uppatitvā itaragāmassa chadanapiṭṭhe patanasaṅkhāto kukkuṭasampāto. Etāsu atthīti kukkuṭasampātikā. “Kukkuṭasampādikā” tipi pāṭho, gāmantarato gāmantaraṃ kukkuṭānaṃ padasā gamanasaṅkhāto kukkuṭasampādo etāsu atthīti attho. Ubhayampetaṃ ghananivāsataṃ yeva dīpeti. **Avīci maññe phuṭo bhavissatī** ti avīcimahānirayo viya nirantarapūrito bhavissati.

#### 107

“Asītivassasahassāyukesu, bhikkhave, manussesu **metteyyo** nāma Bhagavā loke uppajjissatī” ti na vaḍḍhamānakavasena vuttaṃ. Na hi buddhā vaḍḍhamāne āyumhi nibbattanti, hāyamāne pana nibbattanti. Tasmā yadā taṃ āyu vaḍḍhitvā asaṅkheyyataṃ patvā puna hāyamānaṃ asītivassasahassakāle ṭhassati, tadā uppajjissatīti attho. **Pariharissatī** ti idaṃ pana parivāretvā vicarantānaṃ vasena vuttaṃ. **Yūpo** ti pāsādo. **Raññā mahāpanādena kārāpito** ti raññā hetubhūtena tassatthāya sakkena devarājena vissakammadevaputtaṃ pesetvā kārāpito. Pubbe kira dve pitāputtā naḷakārā paccekabuddhassa naḷehi ca udumbarehi ca paṇṇasālaṃ kārāpetvā taṃ tattha vāsāpetvā catūhi paccayehi upaṭṭhahiṃsu. Te kālaṃ katvā devaloke nibbattā. Tesu pitā devalokeyeva aṭṭhāsi. Putto devalokā cavitvā surucissa rañño deviyā sumedhāya kucchismiṃ nibbatto. Mahāpanādo nāma kumāro ahosi. So aparabhāge chattaṃ ussāpetvā mahāpanādo nāma rājā jāto. Ath’assa puññānubhāvena sakko devarājā vissakammadevaputtaṃ rañño pāsādaṃ karohīti pahiṇi so tassa pāsādaṃ nimmini pañcavīsatiyojanubbedhaṃ sattaratanamayaṃ satabhūmakaṃ. Yaṃ sandhāya jātake vuttaṃ –

> “Panādo nāma so rājā, yassa yūpo suvaṇṇayo;  
> Tiriyaṃ soḷasubbedho, uddhamāhu sahassadhā.

> Sahassakaṇḍo satageṇḍu, dhajālu haritāmayo;  
> Anaccuṃ tattha gandhabbā, cha sahassāni sattadhā.

> Evam etaṃ tadā āsi, yathā bhāsasi bhaddaji;  
> Sakko ahaṃ tadā āsiṃ, veyyāvaccakaro tavā” ti. <small>(jā. 5.3.42)</small>

So rājā tattha yāvatāyukaṃ vasitvā kālaṃ katvā devaloke nibbatti. Tasmiṃ devaloke nibbatte so pāsādo mahāgaṅgāya anusotaṃ pati. Tassa dhurasopānasammukhaṭṭhāne payāgapatiṭṭhānaṃ nāma nagaraṃ māpitaṃ. Thupikāsammukhaṭṭhāne koṭigāmo nāma. Aparabhāge amhākaṃ Bhagavato kāle so naḷakāradevaputto devalokato cavitvā manussapathe bhaddajiseṭṭhi nāma hutvā satthu santike pabbajitvā arahattaṃ pāpuṇi. So nāvāya gaṅgātaraṇadivase bhikkhusaṅghassa taṃ pāsādaṃ dassetīti vatthu vitthāretabbaṃ. Kasmā pan’esa pāsādo na antarahitoti? Itarassa ānubhāvā. Tena saddhiṃ puññaṃ katvā devaloke nibbattakulaputto anāgate saṅkho nāma rājā bhavissati. Tassa paribhogatthāya so pāsādo uṭṭhahissati, tasmā na antarahitoti.

#### 108

**Ussāpetvā** ti taṃ pāsādaṃ uṭṭhāpetvā. **Ajjhāvasitvā** ti tattha vasitvā. **Taṃ datvā vissajjitvā** ti taṃ pāsādaṃ dānavasena datvā nirapekkho pariccāgavasena ca vissajjitvā. Kassa ca evaṃ datvāti? Samaṇādīnaṃ. Tenāha – “samaṇabrāhmaṇakapaṇaddhikavanibbakayācakānaṃ dānaṃ datvā” ti. Kathaṃ pana so ekaṃ pāsādaṃ bahūnaṃ dassatīti? Evaṃ kirassa cittaṃ uppajjissati “ayaṃ pāsādo vippakiriyatū” ti. So khaṇḍakhaṇḍaso vippakirissati. So taṃ alaggamānova hutvā “yo yattakaṃ icchati, so tattakaṃ gaṇhatū” ti dānavasena vissajjissati. Tena vuttaṃ – “dānaṃ datvā metteyyassa bhagavato…pe… viharissatī” ti. Ettakena Bhagavā vaṭṭagāmikusalassa anusandhiṃ dasseti.

#### 109

Idāni vivaṭṭagāmikusalassa anusandhiṃ dassento puna **attadīpā, bhikkhave, viharathā** ti ādim āha.

## Bhikkhuno āyuvaṇṇādivaḍḍhanakathāvaṇṇanā

#### 110

**Idaṃ kho, bhikkhave, bhikkhuno āyusmin** ti bhikkhave yaṃ vo ahaṃ āyunāpi vaḍḍhissathāti avocaṃ, tattha idaṃ bhikkhuno āyusmiṃ idaṃ āyukāraṇanti attho. Tasmā tumhehi āyunā vaḍḍhitukāmehi ime cattāro iddhipādā bhāvetabbāti dasseti.

**Vaṇṇasmin** ti yaṃ vo ahaṃ vaṇṇenapi vaḍḍhissathāti avocaṃ, idaṃ tattha vaṇṇakāraṇaṃ. Sīlavato hi avippaṭisārādīnaṃ vasena sarīravaṇṇopi kittivasena guṇavaṇṇopi vaḍḍhati. Tasmā tumhehi vaṇṇena vaḍḍhitukāmehi sīlasampannehi bhavitabbanti dasseti.

**Sukhasmin** ti yaṃ vo ahaṃ sukhenapi vaḍḍhissathāti avocaṃ, idaṃ tattha vivekajaṃ pītisukhādinānappakārakaṃ jhānasukhaṃ. Tasmā tumhehi sukhena vaḍḍhitukāmehi imāni cattāri jhānāni bhāvetabbāni.

**Bhogasmin** ti yaṃ vo ahaṃ bhogenapi vaḍḍhissathāti avocaṃ, ayaṃ so appamāṇānaṃ sattānaṃ appaṭikūlatāvaho sukhasayanādi ekādasānisaṃso sabbadisāvipphāritabrahmavihārabhogo. Tasmā tumhehi bhogena vaḍḍhitukāmehi ime brahmavihārā bhāvetabbā.

**Balasmin** ti yaṃ vo ahaṃ balenapi vaḍḍhissathāti avocaṃ, idaṃ āsavakkhayapariyosāne uppannaṃ arahattaphalasaṅkhātaṃ balaṃ. Tasmā tumhehi balena vaḍḍhitukāmehi arahattappattiyā yogo karaṇīyo.

**Yathayidaṃ, bhikkhave, mārabalan** ti yathā idaṃ devaputtamāramaccumārakilesamārānaṃ balaṃ duppasahaṃ durabhisambhavaṃ, evaṃ aññaṃ loke ekabalampi na samanupassāmi. tam pi balaṃ idameva arahattaphalaṃ pasahati abhibhavati ajjhottharati. Tasmā ettheva yogo karaṇīyoti dasseti.

**Evam idaṃ puññan** ti evaṃ idaṃ lokuttarapuññampi yāva āsavakkhayā pavaḍḍhatīti vivaṭṭagāmikusalānusandhiṃ niṭṭhapento arahattanikūṭena desanaṃ niṭṭhapesi. Suttapariyosāne vīsati bhikkhusahassāni arahattaṃ pāpuṇiṃsu. Caturāsīti pāṇasahassāni amatapānaṃ piviṃsūti.

{{<eof>}}
    Iti sumaṅgalavilāsiniyā dīghanikāyaṭṭhakathāyaṃ<br>
    Cakkavattisuttavaṇṇanā niṭṭhitā.
{{</eof>}}