---
title: "Pāsādikasuttavaṇṇanā"
subtitle: ""
language: "pi"
date: 2022-07-27T15:00:46+08:00
lastmod: 2022-07-27T15:00:46+08:00
draft: false
brewing: false
weight: 306
---

## Nigaṇṭhanāṭaputtakālaṅkiriyavaṇṇanā

#### 164

**Evaṃ me sutan** ti pāsādikasuttaṃ. Tatrāyamanuttānapadavaṇṇanā – **vedhaññā nāma sakyā** ti dhanumhi katasikkhā vedhaññanāmakā eke sakyā. **Tesaṃ ambavane pāsāde** ti tesaṃ ambavane sippaṃ uggaṇhatthāya kato dīghapāsādo atthi, tattha viharati. **Adhunā kālaṅkato** ti sampati kālaṅkato. **Dvedhikajātā** ti dvejjhajātā, dvebhāgā jātā. **Bhaṇḍanādīsu** bhaṇḍanaṃ pubbabhāgakalaho, taṃ daṇḍādānādivasena paṇṇattivītikkamavasena ca vaḍḍhitaṃ **kalaho**. “Na tvaṃ imaṃ dhammavinayaṃ ājānāsī” ti ādinā nayena viruddhavacanaṃ **vivādo. Vitudantā** ti vijjhantā. **Sahitaṃ me** ti mama vacanaṃ atthasañhitaṃ. **Adhiciṇṇaṃ te viparāvattan** ti yaṃ tava adhiciṇṇaṃ cirakālāsevanavasena paguṇaṃ, taṃ mama vādaṃ āgamma nivattaṃ. **Āropito te vādo** ti tuyhaṃ upari mayā doso āropito. **Cara vādappamokkhāyā** ti bhattapuṭaṃ ādāya taṃ taṃ upasaṅkamitvā vādappamokkhatthāya uttari pariyesamāno vicara. **Nibbeṭhehi vā** ti atha vā mayā āropitadosato attānaṃ mocehi. **Sace pahosī** ti sace sakkosi. **Vadhoyevā** ti maraṇameva. **Nāṭaputtiyesū** ti nāṭaputtassa antevāsikesu. **Nibbinnarūpā** ti ukkaṇṭhitasabhāvā abhivādanādīnipi na karonti. **Virattarūpā** ti vigatapemā. **Paṭivānarūpā** ti tesaṃ sakkaccakiriyato nivattanasabhāvā. **Yathā tan** ti yathā durakkhātādisabhāve dhammavinaye nibbinnavirattappaṭivānarūpehi bhavitabbaṃ, tatheva jātāti attho. **Durakkhāte** ti dukkathite. **Duppavedite** ti duviññāpite. **Anupasamasaṃvattanike** ti rāgādīnaṃ upasamaṃ kātuṃ asamatthe. **Bhinnathūpe** ti bhindappatiṭṭhe. Ettha hi nāṭaputtova nesaṃ patiṭṭhaṭṭhena thūpo. So pana bhinno mato. Tena vuttaṃ “bhinnathūpe” ti. **Appaṭisaraṇe** ti tass’eva abhāvena paṭisaraṇavirahite.

Nanu cāyaṃ nāṭaputto nāḷandavāsiko, so kasmā pāvāyaṃ kālaṅkatoti? So kira upālinā gahapatinā paṭividdhasaccena dasahi gāthāhi bhāsite buddhaguṇe sutvā uṇhaṃ lohitaṃ chaḍḍesi. Atha naṃ aphāsukaṃ gahetvā pāvaṃ agamaṃsu. So tattha kālamakāsi. Kālaṃ kurumāno ca cintesi – “mama laddhi aniyyānikā sāravirahitā, mayaṃ tāva naṭṭhā, avasesajanopi mā apāyapūrako ahosi, sace panāhaṃ ‘mama sāsanaṃ aniyyānikan’ti vakkhāmi, na saddahissanti, yaṃ nūnāhaṃ dvepi jane na ekanīhārena uggaṇhāpeyyaṃ, te mamaccayena aññamaññaṃ vivadissanti, satthā taṃ vivādaṃ paṭicca ekaṃ dhammakathaṃ kathessati, tato te sāsanassa mahantabhāvaṃ jānissantī” ti.

Atha naṃ eko antevāsiko upasaṅkamitvā āha – “bhante tumhe dubbalā, mayhampi imasmiṃ dhamme sāraṃ ācikkhatha, ācariyappamāṇan” ti. “Āvuso, tvaṃ mamaccayena sassatanti gaṇheyyāsī” ti. Aparopi upasaṅkami, taṃ ucchedaṃ gaṇhāpesi. Evaṃ dvepi jane ekaladdhike akatvā bahū nānānīhārena uggaṇhāpetvā kālamakāsi. Te tassa sarīrakiccaṃ katvā sannipatitvā aññamaññaṃ pucchiṃsu – “kassāvuso, ācariyo sāraṃ ācikkhī” ti? Eko uṭṭhahitvā mayhanti āha. Kiṃ ācikkhīti? Sassatanti. Aparo taṃ paṭibāhitvā “mayhaṃ sāraṃ ācikkhī” ti āha. Evaṃ sabbe “mayhaṃ sāraṃ ācikkhi, ahaṃ jeṭṭhako” ti aññamaññaṃ vivādaṃ vaḍḍhetvā akkose c’eva paribhāse ca hatthapādappahārādīni ca pavattetvā ekamaggena dve agacchantā nānādisāsu pakkamiṃsu.

#### 165

**Atha kho cundo samaṇuddeso** ti ayaṃ thero dhammasenāpatissa kaniṭṭhabhātiko. Taṃ bhikkhū anupasampannakāle “cundo samaṇuddeso” ti samudācaritvā therakālepi tatheva samudācariṃsu. Tena vuttaṃ – “cundo samaṇuddeso” ti.

“Pāvāyaṃ vassaṃvuṭṭho yena sāmagāmo, yenāyasmā Ānando tenupasaṅkamī” ti kasmā upasaṅkami? Nāṭaputte kira kālaṅkate jambudīpe manussā tattha tattha kathaṃ pavattayiṃsu “nigaṇṭho nāṭaputto eko satthāti paññāyittha, tassa kālaṅkiriyāya sāvakānaṃ evarūpo vivādo jāto. Samaṇo pana gotamo jambudīpe cando viya sūriyo viya ca pākaṭo, sāvakāpissa pākaṭāyeva. Kīdiso nu kho samaṇe gotame parinibbute sāvakānaṃ vivādo bhavissatī” ti. Thero taṃ kathaṃ sutvā cintesi – “imaṃ kathaṃ gahetvā dasabalassa ārocessāmi, satthā etaṃ aṭṭhuppattiṃ katvā ekaṃ desanaṃ kathessatī” ti. So nikkhamitvā yena sāmagāmo, yenāyasmā Ānando tenupasaṅkami.

**Sāmagāmo** ti sāmākānaṃ ussannattā tassa gāmassa nāmaṃ. **Yenāyasmā Ānando** ti ujumeva Bhagavato santikaṃ agantvā yenassa upajjhāyo āyasmā Ānando tenupasaṅkami.

Buddhakāle kira sāriputtatthero ca Ānandatthero ca aññamaññaṃ mamāyiṃsu. Sāriputtatthero “mayā kātabbaṃ satthu upaṭṭhānaṃ karotī” ti Ānandattheraṃ mamāyi. Ānandatthero “bhagavato sāvakānaṃ aggo” ti sāriputtattheraṃ mamāyi. Kuladārake ca pabbājetvā sāriputtattherassa santike upajjhaṃ gaṇhāpesi. Sāriputtattheropi tatheva akāsi. Evaṃ ekamekena attano pattacīvaraṃ datvā pabbājetvā upajjhaṃ gaṇhāpitāni pañca pañca bhikkhusatāni ahesuṃ. Āyasmā Ānando paṇītāni cīvarādīnipi labhitvā therassa adāsi.

## Dhammaratanapūjā

Eko kira brāhmaṇo cintesi – “buddharatanassa ca saṅgharatanassa ca pūjā paññāyati, kathaṃ nu kho dhammaratanaṃ pūjitaṃ hotī” ti? So Bhagavantaṃ upasaṅkamitvā etamatthaṃ pucchi. Bhagavā āha – “sacepi brāhmaṇa dhammaratanaṃ pūjetukāmo, ekaṃ bahussutaṃ pūjehī” ti. Bahussutaṃ, bhante, ācikkhathāti. Bhikkhusaṅghaṃ pucchāti. So bhikkhusaṅghaṃ upasaṅkamitvā “bahussutaṃ, bhante, ācikkhathā” ti āha. Ānandatthero brāhmaṇāti. Brāhmaṇo theraṃ sahassagghanikena ticīvarena pūjesi. Thero taṃ gahetvā Bhagavato santikaṃ agamāsi. Bhagavā “kuto, Ānanda, laddhan” ti āha? Ekena, bhante, brāhmaṇena dinnaṃ, idaṃ panāhaṃ āyasmato sāriputtassa dātukāmoti. Dehi, ānandāti. Cārikaṃ pakkanto bhanteti. Āgatakāle dehīti, sikkhāpadaṃ bhante, paññattanti. Kadā pana sāriputto āgamissatīti? Dasāhamattena bhanteti. “Anujānāmi, Ānanda, dasāhaparamaṃ atirekacīvaraṃ nikkhipitun” ti sikkhāpadaṃ paññāpesi.

Sāriputtattheropi tatheva yaṃkiñci manāpaṃ labhati, taṃ Ānandattherassa deti. So imam pi attano kaniṭṭhabhātikaṃ therasseva saddhivihārikaṃ adāsi. Tena vuttaṃ – “yenassa upajjhāyo āyasmā Ānando tenupasaṅkamī” ti. Evaṃ kirassa ahosi – “upajjhāyo me mahāpañño, so imaṃ kathaṃ satthu ārocessati, atha satthā tadanurūpaṃ dhammaṃ desessatī” ti. **Kathāpābhatan** ti kathāya mūlaṃ. Mūlañhi “pābhatan” ti vuccati. Yathāha –

> “Appakenāpi medhāvī, pābhatena vicakkhaṇo;  
> Samuṭṭhāpeti attānaṃ, aṇuṃ aggiṃva sandhaman” ti. <small>(jā. 1.1.4)</small>

**Bhagavantaṃ dassanāyā** ti Bhagavantaṃ dassanatthāya. Kiṃ panānena Bhagavā na diṭṭhapubboti? No na diṭṭhapubbo. Ayañ hi āyasmā divā nava vāre, rattiṃ nava vāreti ekāhaṃ aṭṭhārasa vāre upaṭṭhānameva gacchati. Divasassa pana satavāraṃ vā sahassavāraṃ vā gantukāmo samānopi na akāraṇā gacchati, ekaṃ pañhuddhāraṃ gahetvāva gacchati. So taṃ divasaṃ tena kathāpābhatena gantukāmo evamāha.

## Asammāsambuddhappaveditadhammavinayavaṇṇanā

#### 166

**Evañhetaṃ, cunda, hotī** ti Bhagavā Ānandattherena ārocitepi yasmā na Ānandatthero imissā kathāya sāmiko, cundatthero pana sāmiko. Sova tassā ādimajjhapariyosānaṃ jānāti. Tasmā Bhagavā tena saddhiṃ kathento “evañhetaṃ, cunda, hotī” tiādimāha. Tassattho – cunda evañhetaṃ hoti durakkhātādisabhāve dhammavinaye sāvakā dvedhikajātā bhaṇḍanādīni katvā mukhasattīhi vitudantā viharanti.

Idāni yasmā aniyyānikasāsaneneva niyyānikasāsanaṃ pākaṭaṃ hoti, tasmā ādito aniyyānikasāsanameva dassento **idha cunda satthā ca hoti asammāsambuddho** tiādimāha. Tattha **vokkamma ca tamhā dhammā vattatī** ti na nirantaraṃ pūreti, okkamitvā okkamitvā antarantaraṃ katvā vattatīti attho. **Tassa te, āvuso, lābhā** ti tassa tuyhaṃ ete dhammānudhammappaṭipattiādayo lābhā. **Suladdhan** ti manussattampi te suladdhaṃ. **Tathā paṭipajjatū** ti evaṃ paṭipajjatu. **Yathā te satthārā dhammo desito** ti yena te ākārena satthārā dhammo kathito. **Yo ca samādapetī** ti yo ca ācariyo samādapeti. **Yañca samādapetī** ti yaṃ antevāsiṃ samādapeti. **Yo ca samādapito** ti yo ca evaṃ samādapito antevāsiko. Yathā ācariyena samādapitaṃ, tathatthāya paṭipajjati. **Sabbe te** ti tayo pi te. Ettha hi ācariyo samādapitattā apuññaṃ pasavati, samādinnantevāsiko samādinnattā, paṭipannako paṭipannattā. Tena vuttaṃ – “sabbe te bahuṃ apuññaṃ pasavantī” ti. Etenupāyena sabbavāresu attho veditabbo.

#### 167

Apicettha **ñāyappaṭipanno** ti kāraṇappaṭipanno. **Ñāyamārādhessatī** ti kāraṇaṃ nipphādessati. **Vīriyaṃ ārabhatī** ti attano dukkhanibbattakaṃ vīriyaṃ karoti. Vuttañ h’etaṃ “durakkhāte, bhikkhave, dhammavinaye yo āraddhavīriyo, so dukkhaṃ viharati. Yo kusīto, so sukhaṃ viharatī” ti. <small>(a. ni. 1.318)</small>

## Sammāsambuddhappaveditadhammavinayādivaṇṇanā

#### 168

Evaṃ aniyyānikasāsanaṃ dassetvā idāni niyyānikasāsanaṃ dassento **idha pana, cunda, satthā ca hoti sammāsambuddho** tiādimāha. Tattha **niyyāniko** ti maggatthāya phalatthāya ca niyyāti.

#### 169

**Vīriyaṃ ārabhatī** ti attano sukhanipphādakaṃ vīriyaṃ ārabhati. Vuttañ h’etaṃ “svākkhāte, bhikkhave, dhammavinaye yo kusīto, so dukkhaṃ viharati. Yo āraddhavīriyo, so sukhaṃ viharatī” ti. <small>(a. ni. 1.319)</small>

#### 170

Iti Bhagavā niyyānikasāsane sammāpaṭipannassa kulaputtassa pasaṃsaṃ dassetvā puna desanaṃ vaḍḍhento **idha, cunda, satthā ca loke udapādī** tiādimāha. Tattha **aviññāpitatthā** ti abodhitatthā. **Sabbasaṅgāhapadakatan** ti sabbasaṅgahapadehi kataṃ, sabbasaṅgāhikaṃ kataṃ na hotīti attho. “Sabbasaṅgāhapadagatan” tipi pāṭho, na sabbasaṅgāhapadesu gataṃ, na ekasaṅgahajātanti attho. **Sappāṭihīrakatan** ti niyyānikaṃ. **Yāva devamanussehī** ti devalokato yāva manussalokā suppakāsitaṃ. **Anutappo hotī** ti anutāpakaro hoti. **Satthā ca no loke** ti idaṃ tesaṃ anutāpakāradassanatthaṃ vuttaṃ. **Nānutappo hotī** ti satthāraṃ āgamma sāvakehi yaṃ pattabbaṃ, tassa pattattā anutāpakaro na hoti.

#### 172

**Thero** ti thiro therakārakehi dhammehi samannāgato. “Rattaññū” ti ādīni vuttatthāneva. **Etehi ce pī** ti etehi heṭṭhā vuttehi.

#### 173

**Pattayogakkhemā** ti catūhi yogehi khemattā arahattaṃ idha yogakkhemaṃ nāma, taṃ pattāti attho. **Alaṃ samakkhātuṃ saddhammassā** ti sammukhā gahitattā assa saddhammaṃ sammā ācikkhituṃ samatthā.

#### 174

**Brahmacārino** ti brahmacariyavāsaṃ vasamānā ariyasāvakā. **Kāmabhogino** ti gihisotāpannā. “Iddhañcevā” ti ādīni mahāparinibbāne vitthāritāneva. **Lābhaggayasaggapattan** ti lābhaggañceva yasaggañca pattaṃ.

#### 175

**Santi kho pana me, cunda, etarahi therā bhikkhū sāvakā** ti sāriputtamoggallānādayo therā. **Bhikkhuniyo** ti khemātherīuppalavaṇṇatherīādayo. **Upāsakā sāvakā gihī odātavatthavasanā brahmacārino** ti cittagahapatihatthakaāḷavakādayo. **Kāmabhogino** ti cūḷaanāthapiṇḍikamahāanāthapiṇḍikādayo. **Brahmacāriniyo** ti nandamātādayo. **Kāmabhoginiyo** ti khujjuttarādayo.

#### 176

**Sabbākārasampannan** ti sabbakāraṇasampannaṃ. **Idameva tan** ti idameva brahmacariyaṃ, imameva dhammaṃ sammā hetunā nayena vadamāno vadeyya. **Udakāssudan** ti **udako sudaṃ. Passaṃ na passatī** ti passanto na passati. So kira imaṃ pañhaṃ mahājanaṃ pucchi. Tehi “na jānāma, ācariya, kathehi no” ti vutto so āha – “gambhīro ayaṃ pañho āhārasappāye sati thokaṃ cintetvā sakkā kathetun” ti. Tato tehi cattāro māse mahāsakkāre kate taṃ pañhaṃ kathento **kiñca passaṃ na passatī** tiādimāha. Tattha **sādhunisitassā** ti suṭṭhunisitassa tikhiṇassa, sunisitakhurassa kira talaṃ paññāyati, dhārā na paññāyatīti ayamettha attho.

## Saṅgāyitabbadhammādivaṇṇanā

#### 177

**Saṅgamma samāgammā** ti saṅgantvā samāgantvā. **Atthena atthaṃ, byañjanena byañjanan** ti atthena saha atthaṃ, byañjanenapi saha byañjanaṃ samānentehīti attho. **Saṅgāyitabban** ti vācetabbaṃ sajjhāyitabbaṃ. **Yathayidaṃ brahmacariyan** ti yathā idaṃ sakalaṃ sāsanabrahmacariyaṃ.

#### 178

**Tatra ce** ti tatra saṅghamajjhe, tassa vā bhāsite. **Atthañceva micchā gaṇhāti, byañjanāni ca micchā ropetī** ti “cattāro satipaṭṭhānā” ti ettha ārammaṇaṃ “satipaṭṭhānan” ti atthaṃ gaṇhāti. “Satipaṭṭhānānī” ti byañjanaṃ ropeti. **Imassa nu kho, āvuso, atthassā** ti “satiyeva satipaṭṭhānan” ti. Atthassa “cattāro satipaṭṭhānā” ti kiṃ nu kho imāni byañjanāni, udāhu cattāri satipaṭṭhānānī” ti etāni vā byañjanāni. **Katamāni opāyikatarānī** ti imassa atthassa katamāni byañjanāni upapannatarāni allīnatarāni. **Imesañca byañjanānan** ti “cattāro satipaṭṭhānā” ti byañjanānaṃ “satiyeva satipaṭṭhānan” ti kiṃ nu kho ayaṃ attho, udāhu “ārammaṇaṃ satipaṭṭhānan” ti eso atthoti? **Imassa kho, āvuso, atthassā** ti “ārammaṇaṃ satipaṭṭhānan” ti imassa atthassa. **Yā c’eva etānī** ti yāni c’eva etāni mayā vuttāni. **Yā c’eva eso** ti yo c’eva esa mayā vutto. **So neva ussādetabbo** ti tumhehi tāva sammā atthe ca sammā byañjane ca ṭhātabbaṃ. So pana neva ussādetabbo, na apasādetabbo. **Saññāpetabbo** ti jānāpetabbo. **Tassa ca atthassā** ti “satiyeva satipaṭṭhānan” ti atthassa ca. **Tesañ ca byañjanānan** ti “satipaṭṭhānā” ti byañjanānaṃ. **Nisantiyā** ti nisāmanatthaṃ dhāraṇatthaṃ. Iminā nayena sabbavāresu attho veditabbo.

#### 181

**Tādisan** ti tumhādisaṃ. **Atthupetan** ti atthena upetaṃ atthassa viññātāraṃ. **Byañjanupetan** ti byañjanehi upetaṃ byañjanānaṃ viññātāraṃ. Evaṃ etaṃ bhikkhuṃ pasaṃsatha. Eso hi bhikkhu na tumhākaṃ sāvako nāma, buddho nāma esa cundāti. Iti Bhagavā bahussutaṃ bhikkhuṃ attano ṭhāne ṭhapesi.

## Paccayānuññātakāraṇādivaṇṇanā

#### 182

Idāni tatopi uttaritaraṃ desanaṃ vaḍḍhento **na vo ahaṃ, cundā** tiādimāha. Tattha diṭṭhadhammikā āsavā nāma idhaloke paccayahetu uppajjanakā āsavā. Samparāyikā āsavā nāma paraloke bhaṇḍanahetu uppajjanakā āsavā. **Saṃvarāyā** ti yathā te na pavisanti, evaṃ pidahanāya. **Paṭighātāyā** ti mūlaghātena paṭihananāya. **Alaṃ vo taṃ yāvad eva sītassa paṭighātāyā** ti taṃ tumhākaṃ sītassa paṭighātāya samatthaṃ. Idaṃ vuttaṃ hoti, yaṃ vo mayā cīvaraṃ anuññātaṃ, taṃ pārupitvā dappaṃ vā mānaṃ vā kurumānā viharissathāti na anuññātaṃ, taṃ pana pārupitvā sītappaṭighātādīni katvā sukhaṃ samaṇadhammaṃ yoniso manasikāraṃ karissathāti anuññātaṃ. Yathā ca cīvaraṃ, evaṃ piṇḍapātādayopi. Anupadasaṃvaṇṇanā pan’ettha visuddhimagge vuttanayen’eva veditabbā.

## Sukhallikānuyogādivaṇṇanā

#### 183

**Sukhallikānuyogan** ti sukhalliyanānuyogaṃ, sukhasevanādhimuttanti attho. **Sukhetī** ti sukhitaṃ karoti. **Pīṇetī** ti pīṇitaṃ thūlaṃ karoti.

#### 186

**Aṭṭhitadhammā** ti naṭṭhitasabhāvā. Jivhā no atthīti yaṃ yaṃ icchanti, taṃ taṃ kathenti, kadāci maggaṃ kathenti, kadāci phalaṃ kadāci nibbānanti adhippāyo. **Jānatā** ti sabbaññutaññāṇena jānantena. **Passatā** ti pañcahi cakkhūhi passantena. **Gambhīranemo** ti gambhīrabhūmiṃ anupaviṭṭho. **Sunikhāto** ti suṭṭhu nikhāto. **Evameva kho, āvuso** ti evaṃ khīṇāsavo abhabbo nava ṭhānāni ajjhācarituṃ. Tasmiṃ anajjhācāro acalo asampavedhī. Tattha sañcicca pāṇaṃ jīvitā voropanādīsu sotāpannādayopi abhabbā. **Sannidhikārakaṃ kāme paribhuñjitun** ti vatthukāme ca kilesakāme ca sannidhiṃ katvā paribhuñjituṃ. **Seyyathāpi pubbe agārikabhūto** ti yathā pubbe gihibhūto paribhuñjati, evaṃ paribhuñjituṃ abhabbo.

## Pañhabyākaraṇavaṇṇanā

#### 187

Agāramajjhe vasantā hi sotāpannādayo yāvajīvaṃ gihibyañjanena tiṭṭhanti. Khīṇāsavo pana arahattaṃ patvāva manussabhūto parinibbāti vā pabbajati vā. Cātumahārājikādīsu kāmāvacaradevesu muhuttampi na tiṭṭhati. Kasmā? Vivekaṭṭhānassa abhāvā. Bhummadevattabhāve pana ṭhito arahattaṃ patvāpi tiṭṭhati. Tassa vasena ayaṃ pañho āgato. Bhinnadosattā pan’assa bhikkhubhāvo veditabbo. **Atīrakan** ti atīraṃ aparicchedaṃ mahantaṃ. **No ca kho anāgatan** ti anāgataṃ pana addhānaṃ ārabbha evaṃ na paññapeti, atītameva maññe samaṇo gotamo jānāti, na anāgataṃ. Tathā hissa atīte aḍḍhachaṭṭhasatajātakānussaraṇaṃ paññāyati. Anāgate evaṃ bahuṃ anussaraṇaṃ na paññāyatīti imamatthaṃ maññamānā evaṃ vadeyyuṃ. **Tayidaṃ kiṃ sū** ti anāgate apaññāpanaṃ kiṃ nu kho? **Kathaṃsū** ti kena nu kho kāraṇena ajānantoyeva nu kho anāgataṃ nānussarati, ananussaritukāmatāya nānussaratīti. **Aññavihitakena ñāṇadassanenā** ti paccakkhaṃ viya katvā dassanasamatthatāya dassanabhūtena ñāṇena aññatthavihitakena ñāṇena aññaṃ ārabbha pavattena, aññavihitakaṃ aññaṃ ārabbha pavattamānaṃ ñāṇadassanaṃ saṅgāhetabbaṃ paññāpetabbaṃ maññanti. Te hi carato ca tiṭṭhato ca suttassa ca jāgarassa ca satataṃ samitaṃ ñāṇadassanaṃ paccupaṭṭhitaṃ maññanti, tādisañca ñāṇaṃ nāma natthi. Tasmā yathariva bālā abyattā, evaṃ maññantīti veditabbo.

**Satānusārī** ti pubbenivāsānussatisampayuttakaṃ. **Yāvatakaṃ ākaṅkhatī** ti yattakaṃ ñātuṃ icchati, tattakaṃ jānissāmīti ñāṇaṃ pesesi. Ath’assa dubbalapattapuṭe pakkhandanārāco viya appaṭihataṃ anivāritaṃ ñāṇaṃ gacchati, tena yāvatakaṃ ākaṅkhati tāvatakaṃ anussarati. **Bodhijan** ti bodhimūle jātaṃ. **Ñāṇaṃ uppajjatī** ti catumaggañāṇaṃ uppajjati. **Ayamantimā jātī** ti tena ñāṇena jātimūlassa pahīnattā puna ayamantimā jāti. **Natthidāni punabbhavo** ti aparampi ñāṇaṃ uppajjati. **Anatthasaṃhitan** ti na idhalokatthaṃ vā paralokatthaṃ vā nissitaṃ. **Na taṃ tathāgato byākarotī** ti taṃ bhāratayuddhasītāharaṇasadisaṃ aniyyānikakathaṃ tathāgato na katheti. **Bhūtaṃ tacchaṃ anatthasaṃhitan** ti rājakathāditiracchānakathaṃ. **Kālaññū tathāgato hotī** ti kālaṃ jānāti. Sahetukaṃ sakāraṇaṃ katvā yuttapattakāleyeva katheti.

#### 188

**Tasmā tathāgatoti vuccatī** ti yathā yathā gaditabbaṃ, tathā tatheva gadanato dakārassa takāraṃ katvā tathāgatoti vuccatīti attho. **Diṭṭhan** ti rūpāyatanaṃ. **Sutan** ti saddāyatanaṃ. **Mutan** ti mutvā patvā gahetabbato gandhāyatanaṃ rasāyatanaṃ phoṭṭhabbāyatanaṃ. **Viññātan** ti sukhadukkhādidhammāyatanaṃ. **Pattan** ti pariyesitvā vā apariyesitvā vā pattaṃ. **Pariyesitan** ti pattaṃ vā apattaṃ vā pariyesitaṃ. **Anuvicaritaṃ manasā** ti cittena anusañcaritaṃ. “Tathāgatena abhisambuddhan” ti iminā etaṃ dasseti, yañhi aparimāṇāsu lokadhātūsu imassa sadevakassa lokassa nīlaṃ pītakantiādi rūpārammaṇaṃ cakkhudvāre āpāthamāgacchati, “ayaṃ satto imasmiṃ khaṇe imaṃ nāma rūpārammaṇaṃ disvā sumano vā dummano vā majjhatto vā jāto” ti sabbaṃ taṃ Tathāgatassa evaṃ abhisambuddhaṃ. Tathā yaṃ aparimāṇāsu lokadhātūsu imassa sadevakassa lokassa bherisaddo mudiṅgasaddotiādi saddārammaṇaṃ sotadvāre āpāthamāgacchati. Mūlagandho tacagandhotiādi gandhārammaṇaṃ ghānadvāre āpāthamāgacchati. Mūlaraso khandharasotiādi rasārammaṇaṃ jivhādvāre āpāthamāgacchati. Kakkhaḷaṃ mudukantiādi pathavīdhātutejodhātuvāyodhātubhedaṃ phoṭṭhabbārammaṇaṃ kāyadvāre āpāthamāgacchati. “Ayaṃ satto imasmiṃ khaṇe imaṃ nāma phoṭṭhabbārammaṇaṃ phusitvā sumano vā dummano vā majjhatto vā jāto” ti sabbaṃ taṃ Tathāgatassa evaṃ abhisambuddhaṃ. Tathā yaṃ aparimāṇāsu lokadhātūsu imassa sadevakassa lokassa sukhadukkhādibhedaṃ dhammārammaṇaṃ manodvārassa āpāthamāgacchati, “ayaṃ satto imasmiṃ khaṇe idaṃ nāma dhammārammaṇaṃ vijānitvā sumano vā dummano vā majjhatto vā jāto” ti sabbaṃ taṃ Tathāgatassa evaṃ abhisambuddhaṃ.

Yañhi, cunda, imesaṃ sattānaṃ diṭṭhaṃ sutaṃ mutaṃ viññātaṃ tattha tathāgatena adiṭṭhaṃ vā asutaṃ vā amutaṃ vā aviññātaṃ vā natthi. Imassa mahājanassa pariyesitvā pattampi atthi, pariyesitvā appattampi atthi. Apariyesitvā pattampi atthi, apariyesitvā appattampi atthi. Sabbam pi taṃ Tathāgatassa appattaṃ nāma natthi, ñāṇena asacchikataṃ nāma. “Tasmā tathāgatoti vuccatī” ti. Yaṃ yathā lokena gataṃ tassa tatheva gatattā “tathāgato” ti vuccati. Pāḷiyaṃ pana abhisambuddhanti vuttaṃ, taṃ gatasaddena ekatthaṃ. Iminā nayena sabbavāresu “tathāgato” ti nigamanassa attho veditabbo, tassa yutti **brahmajāle** tathāgatasaddavitthāre vuttāyeva.

## Abyākataṭṭhānavaṇṇanā

#### 189

Evaṃ attano asamataṃ anuttarataṃ sabbaññutaṃ dhammarājabhāvaṃ kathetvā idāni “puthusamaṇabrāhmaṇānaṃ laddhīsu mayā aññātaṃ adiṭṭhaṃ nāma natthi, sabbaṃ mama ñāṇassa antoyeva parivattatī” ti sīhanādaṃ nadanto **ṭhānaṃ kho panetaṃ, cunda, vijjatī** tiādimāha. Tattha **tathāgato** ti satto. **Na hetaṃ, āvuso, atthasaṃhitan** ti idhalokaparalokaatthasaṃhitaṃ na hoti. **Na ca dhammasaṃhitan** ti navalokuttaradhammanissitaṃ na hoti. **Na ādibrahmacariyakan** ti sikkhattayasaṅgahitassa sakalasāsanabrahmacariyassa ādibhūtaṃ na hoti.

#### 190

**Idaṃ dukkhanti kho** ti ādīsu taṇhaṃ ṭhapetvā avasesā tebhummakā dhammā idaṃ dukkhanti byākataṃ. Tasseva dukkhassa pabhāvikā janikā taṇhā **dukkhasamudayo** ti byākataṃ. Ubhinnaṃ appavatti **dukkhanirodho** ti byākataṃ. Dukkhaparijānano samudayapajahano nirodhasacchikaraṇo ariyamaggo **dukkhanirodhagāminī paṭipadā** ti byākataṃ. “Etañhi, āvuso, atthasaṃhitan” ti ādīsu etaṃ idhalokaparalokaatthanissitaṃ navalokuttaradhammanissitaṃ sakalasāsanabrahmacariyassa ādi padhānaṃ pubbaṅgamanti ayamattho.

## Pubbantasahagatadiṭṭhinissayavaṇṇanā

#### 191

Idāni yaṃ taṃ mayā na byākataṃ, taṃ ajānantena na byākatanti mā evaṃ saññamakaṃsu. Jānantova ahaṃ evaṃ “etasmiṃ byākatepi attho natthī” ti na byākariṃ. Yaṃ pana yathā byākātabbaṃ, taṃ mayā byākatamevāti sīhanādaṃ nadanto puna **yepi te, cundā** tiādimāha. Tattha diṭṭhiyova **diṭṭhinissayā**, diṭṭhinissitakā diṭṭhigatikāti attho. **Idameva saccan** ti idameva dassanaṃ saccaṃ. **Moghamaññan** ti aññesaṃ vacanaṃ moghaṃ. **Asayaṃkāro** ti asayaṃ kato.

#### 192

**Tatrā** ti tesu samaṇabrāhmaṇesu. **Atthi nu kho idaṃ āvuso vuccatī** ti, āvuso, yaṃ tumhehi sassato attā ca loko cā ti vuccati, idamatthi nu kho udāhu natthī ti evamahaṃ te pucchāmīti attho. **Yañca kho te evamāhaṃsū** ti yaṃ pana te “idameva saccaṃ moghamaññan” ti vadanti, taṃ tesaṃ nānujānāmi. **Paññattiyā** ti diṭṭhipaññattiyā. **Samasaman** ti samena ñāṇena samaṃ. **Yadidaṃ adhipaññattī** ti yā ayaṃ adhipaññatti nāma. Ettha ahameva bhiyyo uttaritaro na mayā samo atthi. Tattha yañca vuttaṃ “paññattiyāti yañca adhipaññattī” ti ubhayametaṃ atthato ekaṃ. Bhedato hi paññatti adhipaññattīti dvayaṃ hoti. Tattha paññatti nāma diṭṭhipaññatti. Adhipaññatti nāma khandhapaññatti dhātupaññatti āyatanapaññatti indriyapaññatti saccapaññatti puggalapaññattīti evaṃ vuttā cha paññattiyo. Idha pana paññattiyāti etthāpi paññatti c’eva adhipaññatti ca adhippetā, adhipaññattīti etthāpi. Bhagavā hi paññattiyāpi anuttaro, adhipaññattiyāpi anuttaro. Tenāha – “ahameva tattha bhiyyo yad idaṃ adhipaññattī” ti.

#### 196

**Pahānāyā** ti pajahanatthaṃ. **Samatikkamāyā** ti tass’eva vevacanaṃ. **Desitā** ti kathitā. **Paññattā** ti ṭhapitā. Satipaṭṭhānabhāvanāya hi ghanavinibbhogaṃ katvā sabbadhammesu yāthāvato diṭṭhesu “suddhasaṅkhārapuñjoyaṃ nayidha sattūpalabbhatī” ti sanniṭṭhānato sabbadiṭṭhinissayānaṃ pahānaṃ hotīti. Tena vuttaṃ. Diṭṭhinissayānaṃ pahānāya samatikkamāya evaṃ mayā ime cattāro satipaṭṭhānā desitā paññattā” ti. Sesaṃ sabbattha uttānatthamevāti.

{{<eof>}}
    Iti sumaṅgalavilāsiniyā dīghanikāyaṭṭhakathāyaṃ<br>
    Pāsādikasuttavaṇṇanā niṭṭhitā.
{{</eof>}}