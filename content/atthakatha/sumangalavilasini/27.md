---
title: "Aggaññasuttavaṇṇanā"
subtitle: ""
language: "pi"
date: 2022-07-27T14:59:57+08:00
lastmod: 2022-07-27T14:59:57+08:00
draft: false
brewing: false
weight: 304
---

## Vāseṭṭhabhāradvājavaṇṇanā

#### 111

**Evaṃ me sutan** ti aggaññasuttaṃ. Tatrāyamanuttānapadavaṇṇanā – **pubbārāme migāramātupāsāde** ti ettha ayaṃ anupubbikathā. Atīte satasahassakappamatthake ekā upāsikā padumuttaraṃ Bhagavantaṃ nimantetvā buddhappamukhassa bhikkhusatasahassassa dānaṃ datvā Bhagavato pādamūle nipajjitvā “anāgate tumhādisassa buddhassa aggupaṭṭhāyikā homī” ti patthanaṃ akāsi. Sā kappasatasahassaṃ devesu c’eva manussesu ca saṃsaritvā amhākaṃ Bhagavato kāle bhaddiyanagare meṇḍakaseṭṭhiputtassa dhanañcayaseṭṭhino gehe sumanadeviyā kucchimhi paṭisandhiṃ gaṇhi. Jātakāle tassā visākhāti nāmaṃ akaṃsu. Sā yadā Bhagavā bhaddiyanagaraṃ āgamāsi, tadā pañcadāsisatehi saddhiṃ Bhagavato paccuggamanaṃ katvā paṭhamadassanamhiyeva sotāpannā ahosi.

Aparabhāge sāvatthiyaṃ migāraseṭṭhiputtassa puṇṇavaḍḍhanakumārassa gehaṃ gatā. Tattha naṃ migāraseṭṭhi mātuṭṭhāne ṭhapesi. Tasmā migāramātāti vuccati. Patikulaṃ gacchantiyā cassā pitā mahālatāpiḷandhanaṃ nāma kārāpesi. Tasmiṃ piḷandhane catasso vajiranāḷiyo upayogaṃ agamaṃsu, muttānaṃ ekādasa nāḷiyo, pavāḷassa dvāvīsati nāḷiyo, maṇīnaṃ tettiṃsa nāḷiyo. Iti etehi ca aññehi ca sattahi ratanehi niṭṭhānaṃ agamāsi. Taṃ sīse paṭimukkaṃ yāva pādapiṭṭhiyā bhassati. Pañcannaṃ hatthīnaṃ balaṃ dhārayamānāva naṃ itthī dhāretuṃ sakkoti. Sā aparabhāge dasabalassa aggupaṭṭhāyikā hutvā taṃ pasādhanaṃ vissajjetvā navahi koṭīhi Bhagavato vihāraṃ kārayamānā karīsamatte bhūmibhāge pāsādaṃ kāresi. Tassa uparibhūmiyaṃ pañca gabbhasatāni honti, heṭṭhimabhūmiyaṃ pañcāti gabbhasahassappaṭimaṇḍito ahosi. Sā “suddhapāsādova na sobhatī” ti taṃ parivāretvā pañca duvaḍḍhagehasatāni, pañca cūḷapāsādasatāni, pañca dīghasālasatāni ca kārāpesi. Vihāramaho catūhi māsehi niṭṭhānaṃ agamāsi.

Mātugāmattabhāve ṭhitāya visākhāya viya aññissā buddhasāsane dhanapariccāgo nāma natthi, purisattabhāve ṭhitassa anāthapiṇḍikassa viya aññassāti. So hi catupaṇṇāsakoṭiyo vissajjetvā sāvatthiyā dakkhiṇabhāge anurādhapurassa mahāvihārasadise ṭhāne Jetavanamahāvihāraṃ nāma kāresi. Visākhā sāvatthiyā pācīnabhāge uttaradeviyā vihārasadise ṭhāne pubbārāmaṃ nāma kāresi. Bhagavā imesaṃ dvinnaṃ kulānaṃ anukampāya sāvatthiṃ nissāya viharanto imesu dvīsu vihāresu nibaddhavāsaṃ vasi. Ekaṃ antovassaṃ Jetavane vasati, ekaṃ pubbārāme. Tasmiṃ samaye pana Bhagavā pubbārāme viharati. Tena vuttaṃ “pubbārāme migāramātupāsāde” ti.

**Vāseṭṭhabhāradvājā** ti vāseṭṭho ca sāmaṇero bhāradvājo ca. **Bhikkhūsu parivasantī** ti te neva titthiyaparivāsaṃ vasanti, na āpattiparivāsaṃ. Aparipuṇṇavassattā pana bhikkhubhāvaṃ patthayamānā vasanti. Ten’ev’āha “bhikkhubhāvaṃ ākaṅkhamānā” ti. Ubhopi hete udiccabrāhmaṇamahāsālakule nibbattā, cattālīsa cattālīsa koṭivibhavā tiṇṇaṃ vedānaṃ pāragū majjhimanikāye **vāseṭṭhasuttaṃ** sutvā saraṇaṃ gatā, **tevijjasuttaṃ** sutvā pabbajitvā imasmiṃ kāle bhikkhubhāvaṃ ākaṅkhamānā parivasanti. **Abbhokāse caṅkamatī** ti uttaradakkhiṇena āyatassa pāsādassa puratthimadisābhāge pāsādacchāyāyaṃ yantarajjūhi ākaḍḍhiyamānaṃ ratanasatubbedhaṃ suvaṇṇaagghikaṃ viya anilapathe vidhāvantīhi chabbaṇṇāhi buddharasmīhi sobhamāno aparāparaṃ caṅkamati.

#### 113

**Anucaṅkamiṃsū** ti añjaliṃ paggayha onatasarīrā hutvā anuvattamānā caṅkamiṃsu. **Vāseṭṭhaṃ āmantesī** ti so tesaṃ paṇḍitataro gahetabbaṃ vissajjetabbañca jānāti, tasmā taṃ āmantesi. **Tumhe khvatthā** ti tumhe kho attha. **Brāhmaṇajaccā** ti, brāhmaṇajātikā. **Brāhmaṇakulīnā** ti brāhmaṇesu kulīnā kulasampannā. **Brāhmaṇakulā** ti brāhmaṇakulato, bhogādisampannaṃ brāhmaṇakulaṃ pahāyāti attho. **Na akkosantī** ti dasavidhena akkosavatthunā na akkosanti. **Na paribhāsantī** ti nānāvidhāya paribhavakathāya na paribhāsantīti attho. Iti Bhagavā “brāhmaṇā ime sāmaṇere akkosanti paribhāsantī” ti jānamānova pucchati. Kasmā? Ime mayā apucchitā paṭhamataraṃ na kathessanti, akathite kathā na samuṭṭhātīti kathāsamuṭṭhāpanatthāya. **Tagghā** ti ekaṃsavacane nipāto, ekaṃseneva no, bhante, brāhmaṇā akkosanti paribhāsantīti vuttaṃ hoti. **Attarūpāyā** ti attano anurūpāya. **Paripuṇṇāyā** ti yathāruci padabyañjanāni āropetvā āropetvā paripūritāya. **No aparipuṇṇāyā** ti antarā aṭṭhapitāya nirantaraṃ pavattāya.

Kasmā pana brāhmaṇā ime sāmaṇere akkosantīti? Appatiṭṭhatāya. Ime hi sāmaṇerā aggabrāhmaṇānaṃ puttā tiṇṇaṃ vedānaṃ pāragū jambudīpe brāhmaṇānaṃ antare pākaṭā sambhāvitā tesaṃ pabbajitattā aññe brāhmaṇaputtā pabbajiṃsu. Atha kho brāhmaṇā “apatiṭṭhā mayaṃ jātā” ti imāya appatiṭṭhatāya gāmadvārepi antogāmepi te disvā “tumhehi brāhmaṇasamayo bhinno, muṇḍasamaṇakassa pacchato pacchato rasagiddhā hutvā vicarathā” ti ādīni c’eva pāḷiyaṃ āgatāni “brāhmaṇova seṭṭho vaṇṇo” ti ādīni ca vatvā akkosanti. Sāmaṇerā tesu akkosantesupi kopaṃ vā āghātaṃ vā akatvā kevalaṃ Bhagavatā puṭṭhā “taggha no, bhante, brāhmaṇā akkosanti paribhāsantī” ti ārocesuṃ. Atha ne Bhagavā akkosanākāraṃ pucchanto **yathā kathaṃ pana vo** ti pucchati. Te ācikkhantā **brāhmaṇā bhante** tiādimāhaṃsu.

Tattha **seṭṭho vaṇṇo** ti jātigottādīnaṃ paññāpanaṭṭhāne brāhmaṇova seṭṭhoti dassenti. **Hīnā aññe vaṇṇā** ti itare tayo vaṇṇā hīnā lāmakāti vadanti. **Sukko** ti paṇḍaro. **Kaṇho** ti kāḷako. **Sujjhantī** ti jātigottādīnaṃ paññāpanaṭṭhāne sujjhanti. **Brahmuno puttā** ti mahābrahmuno puttā. **Orasā mukhato jātā** ti ure vasitvā mukhato nikkhantā, ure katvā saṃvaḍḍhitāti vā orasā. **Brahmajā** ti brahmato nibbattā. **Brahmanimmitā** ti brahmunā nimmitā. **Brahmadāyādā** ti brahmuno dāyādā. **Hīnamattha vaṇṇaṃ ajjhupagatā** ti hīnaṃ vaṇṇaṃ ajjhupagatā attha. **Muṇḍake samaṇake** ti nindantā jigucchantā vadanti, na muṇḍakamattañceva samaṇamattañca sandhāya. **Ibbhe** ti gahapatike. **Kaṇhe** ti kāḷake. **Bandhū** ti mārassa bandhubhūte mārapakkhike. **Pādāpacce** ti mahābrahmuno pādānaṃ apaccabhūte pādato jāteti adhippāyo.

#### 114

“Taggha vo, vāseṭṭha, brāhmaṇā porāṇaṃ assarantā evamāhaṃsū” ti ettha **vo** ti nipātamattaṃ, sāmivacanaṃ vā, tumhākaṃ brāhmaṇāti attho. **Porāṇan** ti porāṇakaṃ aggaññaṃ lokuppatticariyavaṃsaṃ. **Assarantā** ti assaramānā. Idaṃ vuttaṃ hoti, ekaṃsena vo, vāseṭṭha, brāhmaṇā porāṇaṃ lokuppattiṃ ananussarantā ajānantā evaṃ vadantīti. “Dissanti kho panā” ti evamādi tesaṃ laddhibhindanatthāya vuttaṃ. Tattha **brāhmaṇiyo** ti brāhmaṇānaṃ puttappaṭilābhatthāya āvāhavivāhavasena kulaṃ ānītā brāhmaṇiyo dissanti. Tā kho panetā aparena samayena utuniyopi honti, sañjātapupphāti attho. **Gabbhiniyo** ti sañjātagabbhā. **Vijāyamānā** ti puttadhītaro janayamānā. **Pāyamānā** ti dārake thaññaṃ pāyantiyo. **Yonijāva samānā** ti brāhmaṇīnaṃ passāvamaggena jātā samānā. **Evamāhaṃsū** ti evaṃ vadanti. Kathaṃ? “Brāhmaṇova seṭṭho vaṇṇo…pe… brahmadāyādā” ti. Yadi pana nesaṃ taṃ saccavacanaṃ siyā, brāhmaṇīnaṃ kucchi mahābrahmassa uro bhaveyya, brāhmaṇīnaṃ passāvamaggo mahābrahmuno mukhaṃ bhaveyya, na kho pan’etaṃ evaṃ daṭṭhabbaṃ. Tenāha “te ca brahmūnañceva abbhācikkhantī” tiādi.

## Catuvaṇṇasuddhivaṇṇanā

Ettāvatā “mayaṃ mahābrahmuno ure vasitvā mukhato nikkhantāti vattuṃ mā labhantū” ti imaṃ mukhacchedakavādaṃ vatvā puna cattāropi vaṇṇā kusale dhamme samādāya vattantāva sujjhantīti dassanatthaṃ **cattārome, vāseṭṭha, vaṇṇā** tiādimāha. **Akusalasaṅkhātā** ti akusalāti saṅkhātā akusalakoṭṭhāsabhūtā vā. Esa nayo sabbattha. **Na alamariyā** ti ariyabhāve asamatthā. **Kaṇhā** ti pakatikāḷakā. **Kaṇhavipākā** ti vipākopi nesaṃ kaṇho dukkhoti attho. **Khattiyepi te** ti khattiyamhipi te. **Ekacce** ti ekasmiṃ. Esa nayo sabbattha.

**Sukkā** ti nikkilesabhāvena paṇḍarā. **Sukkavipākā** ti vipākopi nesaṃ sukko sukhoti attho.

#### 116

**Ubhayavokiṇṇesu vattamānesū** ti ubhayesu vokiṇṇesu missībhūtesu hutvā vattamānesu. Katamesu ubhayesūti? Kaṇhasukkesu dhammesu viññugarahitesu c’eva viññuppasatthesu ca. **Yadettha brāhmaṇā evamāhaṃsū** ti ettha etesu kaṇhasukkadhammesu vattamānāpi brāhmaṇā yadetaṃ evaṃ vadanti “brāhmaṇova seṭṭho vaṇṇo” tiādi. **Taṃ nesaṃ viññū nānujānantī** ti ye loke paṇḍitā, te nānumodanti, na pasaṃsantīti attho. **Taṃ kissa hetu? Imesañhi vāseṭṭhā** tiādimhi ayaṃ saṅkhepattho. Yaṃ vuttaṃ nānujānantīti, taṃ kasmāti ce? Yasmā imesaṃ catunnaṃ vaṇṇānaṃ yo bhikkhu arahaṃ…pe… sammadaññā vimutto, so tesaṃ aggamakkhāyati, te ca na evarūpā. Tasmā nesaṃ viññū nānujānanti.

**Arahan** tiādipadesu c’ettha kilesānaṃ ārakattādīhi kāraṇehi **arahaṃ**. Āsavānaṃ khīṇattā **khīṇāsavo**. Satta sekkhā puthujjanakalyāṇakā ca brahmacariyavāsaṃ vasanti nāma. Ayaṃ pana vutthavāsoti **vusitavā**. Catūhi maggehi catūsu saccesu parijānanādikaraṇīyaṃ kataṃ assāti **katakaraṇīyo**. Kilesabhāro ca khandhabhāro ca ohito assāti **ohitabhāro**. Ohitoti ohārito. Sundaro attho, sako vā attho sadattho, anuppatto sadattho etenāti **anuppattasadattho**. Bhavasaṃyojanaṃ vuccati taṇhā, sā parikkhīṇā assāti **parikkhīṇabhavasaṃyojano. Sammadaññā vimutto** ti sammā hetunā kāraṇena jānitvā vimutto. **Janetasmin** ti jane etasmiṃ, imasmiṃ loketi attho. **Diṭṭhe c’eva dhamme abhisamparāyañcā** ti idhattabhāve ca parattabhāve.

#### 117

**Anantarā** ti antaravirahitā, attano kulena sadisāti attho. **Anuyuttā** ti vasavattino. **Nipaccakāran** ti mahallakatarā nipaccakāraṃ dassenti. Daharatarā abhivādanādīni karonti. Tattha **sāmīcikamman** ti taṃtaṃvattakaraṇādi anucchavikakammaṃ.

#### 118

**Niviṭṭhā** ti abhiniviṭṭhā acalaṭṭhitā. Kassa pana evarūpā saddhā hotīti? Sotāpannassa. So hi niviṭṭhasaddho asinā sīse chejjamānepi buddho abuddhoti vā, dhammo adhammoti vā, saṅgho asaṅghoti vā na vadati. Patiṭṭhitasaddho hoti sūrambaṭṭho viya.

So kira satthu dhammadesanaṃ sutvā sotāpanno hutvā gehaṃ agamāsi. Atha māro dvattiṃsavaralakkhaṇappaṭimaṇḍitaṃ buddharūpaṃ māpetvā tassa gharadvāre ṭhatvā “satthā āgato” ti sāsanaṃ pahiṇi. Sūrambaṭṭho cintesi “ahaṃ idāneva satthu santike dhammaṃ sutvā āgato, kiṃ nu kho bhavissatī” ti upasaṅkamitvā satthusaññāya vanditvā aṭṭhāsi. Māro āha – “ambaṭṭha, yaṃ te mayā ‘rūpaṃ aniccaṃ…pe… viññāṇaṃ aniccanti kathitaṃ, taṃ dukkathitaṃ. Anupadhāretvāva hi mayā evaṃ vuttaṃ. Tasmā tvaṃ ‘rūpaṃ niccaṃ…pe… viññāṇaṃ niccan’ti gaṇhāhī” ti. So cintesi – “aṭṭhānametaṃ yaṃ buddhā anupadhāretvā apaccakkhaṃ katvā kiñci katheyyuṃ, addhā ayaṃ mayhaṃ vicchindajananatthaṃ māro āgato” ti. Tato naṃ “tvaṃ mārosī” ti āha. So musāvādaṃ kātuṃ nāsakkhi. “Āma mārosmī” ti paṭijānāti. “Kasmā āgatosī” ti? Tava saddhācālanatthanti āha. “Kaṇha pāpima, tvaṃ tāva eko tiṭṭha, tādisānaṃ mārānaṃ satampi sahassampi satasahassampi mama saddhaṃ cāletuṃ asamatthaṃ, maggena āgatasaddhā nāma thirā silāpathaviyaṃ patiṭṭhitasineru viya acalā hoti, kiṃ tvaṃ etthā” ti accharaṃ pahari. So ṭhātuṃ asakkonto tatth’eva antaradhāyi. Evarūpaṃ saddhaṃ sandhāyetaṃ vuttaṃ “niviṭṭhā” ti.

**Mūlajātā patiṭṭhitā** ti maggamūlassa sañjātattā tena maggamūlena patiṭṭhitā. **Daḷhā** ti thirā. **Asaṃhāriyā** ti sunikhātaindakhīlo viya kenaci cāletuṃ asakkuṇeyyā. **Tass’etaṃ kallaṃ vacanāyā** ti tassa ariyasāvakassa yuttametaṃ vattuṃ. Kinti? “Bhagavatomhi putto oraso” ti evamādi. So hi Bhagavantaṃ nissāya ariyabhūmiyaṃ jātoti **bhagavato putto**. Ure vasitvā mukhato nikkhantadhammaghosavasena maggaphalesu patiṭṭhitattā **oraso mukhato jāto**. Ariyadhammato jātattā ariyadhammena ca nimmitattā **dhammajo dhammanimmito**. Navalokuttaradhammadāyajjaṃ arahatīti **dhammadāyādo. Taṃ kissa hetū** ti yadetaṃ “bhagavatomhi putto” ti vatvā “dhammajo dhammanimmito” ti vuttaṃ, taṃ kasmāti ce? Idānissa atthaṃ dassento **Tathāgatassa hetan** tiādimāha. Tattha “dhammakāyo itipī” ti kasmā tathāgato “dhammakāyo” ti vutto? Tathāgato hi tepiṭakaṃ buddhavacanaṃ hadayena cintetvā vācāya abhinīhari. Tenassa kāyo dhammamayattā dhammova. Iti dhammo kāyo assāti **dhammakāyo**. Dhammakāyattā eva **brahmakāyo**. Dhammo hi seṭṭhatthena brahmāti vuccati. **Dhammabhūto** ti dhammasabhāvo. Dhammabhūtattā eva **brahmabhūto**.  

#### 119

Ettāvatā Bhagavā seṭṭhacchedakavādaṃ dassetvā idāni aparenapi nayena seṭṭhacchedakavādameva dassetuṃ **hoti kho so, vāseṭṭha, samayo** tiādimāha. Tattha saṃvaṭṭavivaṭṭakathā **Brahmajāle** vitthāritāva. **Itthattaṃ āgacchantī** ti itthabhāvaṃ manussattaṃ āgacchanti. **Tedha honti manomayā** ti te idha manussaloke nibbattamānāpi opapātikā hutvā maneneva nibbattāti manomayā. Brahmaloke viya idhāpi nesaṃ pītiyeva āhārakiccaṃ sādhetīti **pītibhakkhā**. Eten’eva nayena **sayaṃpabhā** dīnipi veditabbānīti.

## Rasapathavipātubhāvavaṇṇanā

#### 120

**Ekodakībhūtan** ti sabbaṃ cakkavāḷaṃ ekodakameva bhūtaṃ. **Andhakāro** ti tamo. **Andhakāratimisā** ti cakkhuviññāṇuppattinivāraṇena andhabhāvakaraṇaṃ bahalatamaṃ. **Samatanī** ti patiṭṭhahi samantato patthari. **Payaso tattassā** ti tattassa khīrassa. **Vaṇṇasampannā** ti vaṇṇena sampannā. Kaṇikārapupphasadiso hissā vaṇṇo ahosi. **Gandhasampannā** ti gandhena sampannā dibbagandhaṃ vāyati. **Rasasampannā** ti rasena sampannā pakkhittadibbojā viya hoti. **Khuddamadhun** ti khuddakamakkhikāhi katamadhuṃ. **Aneḷakan** ti niddosaṃ makkhikaṇḍakavirahitaṃ. **Lolajātiko** ti lolasabhāvo. Atītānantarepi kappe loloyeva. **Ambho** ti acchariyajāto āha. **Kimevidaṃ bhavissatī** ti vaṇṇopissā manāpo gandhopi, raso panassā kīdiso bhavissatīti attho. Yo tattha uppannalobho, so rasapathaviṃ aṅguliyā sāyi, aṅguliyā gahetvā jivhagge ṭhapesi.

**Acchādesī** ti jivhagge ṭhapitamattā satta rasaharaṇīsahassāni pharitvā manāpā hutvā tiṭṭhati. **Taṇhā cassa okkamī** ti tattha cassa taṇhā uppajji.

## Candimasūriyādipātubhāvavaṇṇanā

#### 121

**Āluppakārakaṃ upakkamiṃsu paribhuñjitun** ti ālopaṃ katvā piṇḍe piṇḍe chinditvā paribhuñjituṃ ārabhiṃsu. **Candimasūriyā** ti candimā ca sūriyo ca. **Pāturahesun** ti pātubhaviṃsu.

Ko pana tesaṃ paṭhamaṃ pātubhavi, ko kasmiṃ vasati, kassa kiṃ pamāṇaṃ, ko upari, ko sīghaṃ gacchati, kati nesaṃ vīthiyo, kathaṃ caranti, kittake ṭhāne ālokaṃ karontīti? Ubho ekato pātubhavanti. Sūriyo paṭhamataraṃ paññāyati. Tesañhi sattānaṃ sayaṃpabhāya antarahitāya andhakāro ahosi. Te bhītatasitā “bhaddakaṃ vatassa sace āloko pātubhaveyyā” ti cintayiṃsu. Tato mahājanassa sūrabhāvaṃ janayamānaṃ sūriyamaṇḍalaṃ uṭṭhahi. Tenevassa sūriyoti nāmaṃ ahosi. Tasmiṃ divasaṃ ālokaṃ katvā atthaṅgate puna andhakāro ahosi. Te “bhaddakaṃ vatassa sace añño āloko uppajjeyyā” ti cintayiṃsu. Atha nesaṃ chandaṃ ñatvāva candamaṇḍalaṃ uṭṭhahi. Tenevassa candoti nāmaṃ ahosi.

Tesu cando antomaṇivimāne vasati. Taṃ bahi rajatena parikkhittaṃ. Ubhayampi sītalameva ahosi. Sūriyo antokanakavimāne vasati. Taṃ bāhiraṃ phalikaparikkhittaṃ hoti. Ubhayampi uṇhameva.

Pamāṇato cando ujukaṃ ekūnapaññāsayojano. Parimaṇḍalato tīhi yojanehi ūnadiyaḍḍhasatayojano. Sūriyo ujukaṃ paññāsayojano, parimaṇḍalato diyaḍḍhasatayojano.

Cando heṭṭhā, sūriyo upari, antarā nesaṃ yojanaṃ hoti. Candassa heṭṭhimantato sūriyassa uparimantato yojanasataṃ hoti.

Cando ujukaṃ saṇikaṃ gacchati, tiriyaṃ sīghaṃ. Dvīsu passesu nakkhattatārakā gacchanti. Cando dhenu viya vacchaṃ taṃ taṃ nakkhattaṃ upasaṅkamati. Nakkhattāni pana attano ṭhānaṃ na vijahanti. Sūriyassa ujukaṃ gamanaṃ sīghaṃ, tiriyaṃ gamanaṃ dandhaṃ. So kāḷapakkhauposathato pāṭipadadivase yojanānaṃ satasahassaṃ candamaṇḍalaṃ ohāya gacchati. Atha cando lekhā viya paññāyati. Pakkhassa dutiyāya satasahassanti evaṃ yāva uposathadivasā satasahassaṃ satasahassaṃ ohāya gacchati. Atha cando anukkamena vaḍḍhitvā uposathadivase paripuṇṇo hoti. Puna pāṭipadadivase yojanānaṃ satasahassaṃ dhāvitvā gaṇhāti. Dutiyāya satasahassanti evaṃ yāva uposathadivasā satasahassaṃ satasahassaṃ dhāvitvā gaṇhāti. Atha cando anukkamena hāyitvā uposathadivase sabbaso na paññāyati. Candaṃ heṭṭhā katvā sūriyo upari hoti. Mahatiyā pātiyā khuddakabhājanaṃ viya candamaṇḍalaṃ pidhīyati. Majjhanhike gehacchāyā viya candassa chāyā na paññāyati. So chāyāya apaññāyamānāya dūre ṭhitānaṃ divā padīpo viya sayampi na paññāyati.

Kati nesaṃ vīthiyoti ettha pana ajavīthi, nāgavīthi, govīthīti tisso vīthiyo honti. Tattha ajānaṃ udakaṃ paṭikūlaṃ hoti, hatthināgānaṃ manāpaṃ. Gunnaṃ sītuṇhasamatāya phāsu hoti. Tasmā yaṃ kālaṃ candimasūriyā ajavīthiṃ āruhanti, tadā devo ekabindumpi na vassati. Yadā nāgavīthiṃ ārohanti, tadā bhinnaṃ viya nabhaṃ paggharati. Yadā govīthiṃ ārohanti, tadā utusamatā sampajjati. Candimasūriyā chamāse sineruto bahi nikkhamanti, chamāse anto vicaranti. Te hi āsāḷhamāse sinerusamīpena vicaranti. Tato pare dve māse nikkhamitvā bahi vicarantā paṭhamakattikamāse majjhena gacchanti. Tato cakkavāḷābhimukhā gantvā tayo māse cakkavāḷasamīpena caritvā puna nikkhamitvā citramāse majjhena gantvā tato dve māse sinerubhimukhā pakkhanditvā puna āsāḷhe sinerusamīpena caranti.

Kittake ṭhāne ālokaṃ karontīti? Ekappahārena tīsu dīpesu ālokaṃ karonti. Kathaṃ? Imasmiñhi dīpe sūriyuggamanakālo pubbavidehe majjhanhiko hoti, uttarakurūsu atthaṅgamanakālo, aparagoyāne majjhimayāmo. Pubbavidehamhi uggamanakālo uttarakurūsu majjhanhiko, aparagoyāne atthaṅgamanakālo, idha majjhimayāmo. Uttarakurūsu uggamanakālo aparagoyāne majjhanhiko, idha atthaṅgamanakālo, pubbavidehe majjhimayāmo. Aparagoyānadīpe uggamanakālo idha majjhanhiko, pubbavidehe atthaṅgamanakālo, uttarakurūsu majjhimayāmoti.

**Nakkhattāni tārakarūpānī** ti kattikādinakkhattāni c’eva sesatārakarūpāni ca candimasūriyehi saddhiṃyeva pāturahesuṃ. **Rattindivā** ti tato sūriyatthaṅgamanato yāva aruṇuggamanā ratti, aruṇuggamanato yāva sūriyatthaṅgamanā divāti evaṃ rattindivā paññāyiṃsu. Atha pañcadasa rattiyo aḍḍhamāso, dve aḍḍhamāsā māsoti evaṃ māsaḍḍhamāsā paññāyiṃsu. Atha cattāro māsā utu, tayo utū saṃvaccharoti evaṃ utusaṃvaccharā paññāyiṃsu.

#### 122

**Vaṇṇavevaṇṇatā cā** ti vaṇṇassa vivaṇṇabhāvo. **Tesaṃ vaṇṇātimānapaccayā** ti tesaṃ vaṇṇaṃ ārabbha uppannaatimānapaccayā. **Mānātimānajātikānan** ti punappunaṃ uppajjamānātimānasabhāvānaṃ. **Rasāya pathaviyā** ti sampannarasattā rasāti laddhanāmāya pathaviyā. **Anutthuniṃsū** ti anubhāsiṃsu. **Aho rasan** ti aho amhākaṃ madhurarasaṃ antarahitaṃ. **Aggaññaṃ akkharan** ti lokuppattivaṃsakathaṃ. **Anusarantī** ti anugacchanti.

## Bhūmipappaṭakapātubhāvādivaṇṇanā

#### 123

**Evam eva pāturahosī** ti ediso hutvā uṭṭhahi, antovāpiyaṃ udake chinne sukkhakalalapaṭalaṃ viya ca uṭṭhahi.

#### 124

**Padālatā** ti ekā madhurarasā bhaddālatā. **Kalambukā** ti nāḷikā. **Ahu vata no** ti madhurarasā vata no padālatā ahosi. **Ahāyi vata no** ti sā no etarahi antarahitāti.

#### 125

**Akaṭṭhapāko** ti akaṭṭheyeva bhūmibhāge uppanno. **Akaṇo** ti nikkuṇḍako. **Athuso** ti nitthuso. **Sugandho** ti dibbagandhaṃ vāyati. **Taṇḍulapphalo** ti suparisuddhaṃ paṇḍaraṃ taṇḍulameva phalati. **Pakkaṃ paṭivirūḷhan** ti sāyaṃ gahitaṭṭhānaṃ pāto pakkaṃ hoti, puna virūḷhaṃ paṭipākatikameva gahitaṭṭhānaṃ na paññāyati. **Nāpadānaṃ paññāyatī** ti alāyitaṃ hutvā anūnameva paññāyati.

## Itthipurisaliṅgādipātubhāvavaṇṇanā

#### 126

**Itthiyā cā** ti yā pubbe manussakāle itthī, tassa itthiliṅgaṃ pātubhavati, pubbe purisassa purisaliṅgaṃ. Mātugāmo nāma hi purisattabhāvaṃ labhanto anupubbena purisattapaccaye dhamme pūretvā labhati. Puriso itthattabhāvaṃ labhanto kāmesumicchācāraṃ nissāya labhati. Tadā pana pakatiyā mātugāmassa itthiliṅgaṃ, purisassa purisaliṅgaṃ pāturahosi. **Upanijjhāyatan** ti upanijjhāyantānaṃ olokentānaṃ. **Pariḷāho** ti rāgapariḷāho. **Seṭṭhin** ti chārikaṃ. **Nibbuyhamānāyā** ti niyyamānāya.

#### 127

**Adhammasammatan** ti taṃ paṃsukhipanādi adhammoti sammataṃ. **Tadetarahi dhammasammatan** ti taṃ idāni dhammoti sammataṃ, dhammoti taṃ gahetvā vicaranti. Tathā hi ekaccesu jānapadesu kalahaṃ kurumānā itthiyo “tvaṃ kasmā kathesi? Yā gomayapiṇḍamattampi nālatthā” ti vadanti. **Pātabyatan** ti sevitabbataṃ. **Sannidhikārakan** ti sannidhiṃ katvā. **Apadānaṃ paññāyitthā** ti chinnaṭṭhānaṃ ūnameva hutvā paññāyittha. **Saṇḍasaṇḍā** ti ekekasmiṃ ṭhāne kalāpabandhā viya gumbagumbā hutvā.

#### 128

**Mariyādaṃ ṭhapeyyāmā** ti sīmaṃ ṭhapeyyāma. **Yatra hi nāmā** ti yo hi nāma. **Pāṇinā pahariṃsū** ti tayo vāre vacanaṃ agaṇhantaṃ pāṇinā pahariṃsu. **Tadagge kho** ti taṃ aggaṃ katvā.

## Mahāsammatarājavaṇṇanā

#### 130

**Khīyitabbaṃ khīyeyyā** ti pakāsetabbaṃ pakāseyya khipitabbaṃ khipeyya, hāretabbaṃ hāreyyāti vuttaṃ hoti. **Yo nesaṃ satto** ti yo tesaṃ satto. Ko pana soti? Amhākaṃ bodhisatto. **Sālīnaṃ bhāgaṃ anupadassāmā** ti mayaṃ ekekassa khettato ambaṇambaṇaṃ āharitvā tuyhaṃ sālibhāgaṃ dassāma, tayā kiñci kammaṃ na kātabbaṃ, tvaṃ amhākaṃ jeṭṭhakaṭṭhāne tiṭṭhāti.

#### 131

**Akkharaṃ upanibbattan** ti saṅkhā samaññā paññatti vohāro uppanno. **Khattiyo khattiyotveva dutiyaṃ akkharan** ti na kevalaṃ akkharameva, te pan’assa khettasāmino tīhi saṅkhehi abhisekampi akaṃsu. **Rañjetī** ti sukheti pineti. **Aggaññenā** ti agganti ñātena, agge vā ñātena lokuppattisamaye uppannena abhinibbatti ahosī ti.

## Brāhmaṇamaṇḍalādivaṇṇanā

#### 132

**Vītaṅgārā vītadhūmā** ti pacitvā khāditabbābhāvato vigatadhūmaṅgārā. **Pannamusalā** ti koṭṭetvā pacitabbābhāvato patitamusalā. **Ghāsamesamānā** ti bhikkhācariyavasena yāgubhattaṃ pariyesantā. **Tamenaṃ manussā disvā** ti te ete manussā passitvā. **Anabhisambhuṇamānā** ti asahamānā asakkontā. **Ganthe karontā** ti tayo vede abhisaṅkharontā c’eva vācentā ca. **Acchantī** ti vasanti, “acchentī” tipi pāṭho. Esevattho. **Hīnasammatan** ti “mante dhārenti mante vācentī” ti kho, vāseṭṭha, idaṃ tena samayena hīnasammataṃ. **Tadetarahi seṭṭhasammatan** ti taṃ idāni “ettake mante dhārenti ettake mante vācentī” ti seṭṭhasammataṃ jātaṃ. **Brāhmaṇamaṇḍalassā** ti brāhmaṇagaṇassa.

#### 133

**Methunaṃ dhammaṃ samādāyā** ti methunadhammaṃ samādiyitvā. **Visukammante payojesun** ti gorakkha vāṇijakammādike vissute uggate kammante payojesuṃ.

#### 134

**Suddā suddā** ti tena luddācārakammakhuddācārakammunā suddaṃ suddaṃ lahuṃ lahuṃ kucchitaṃ gacchanti, vinassantīti attho. **Ahu kho** ti hoti kho.

#### 135

**Sakaṃ dhammaṃ garahamāno** ti na setacchattaṃ ussāpanamattena sujjhituṃ sakkāti evaṃ attano khattiyadhammaṃ nindamāno. Esa nayo sabbattha. “Imehi kho, vāseṭṭha, catūhi maṇḍalehī” ti iminā imaṃ dasseti “samaṇamaṇḍalaṃ nāma visuṃ natthi, yasmā pana na sakkā jātiyā sujjhituṃ, attano attano sammāpaṭipattiyā visuddhi hoti. Tasmā imehi catūhi maṇḍalehi samaṇamaṇḍalassa abhinibbatti hoti. Imāni maṇḍalāni samaṇamaṇḍalaṃ anuvattanti, anuvattantāni ca dhammeneva anuvattanti, no adhammena. Samaṇamaṇḍalañhi āgamma sammāpaṭipattiṃ pūretvā suddhiṃ pāpuṇantī” ti.

## Duccaritādikathāvaṇṇanā

#### 136

Idāni yathājātiyā na sakkā sujjhituṃ, sammāpaṭipattiyāva sujjhanti, tamatthaṃ pākaṭaṃ karonto **khattiyopi kho, vāseṭṭhā** ti desanaṃ ārabhi. Tattha **micchādiṭṭhikammasamādānahetū** ti micchādiṭṭhivasena samādinnakammahetu, micchādiṭṭhikammassa vā samādānahetu.

#### 137

**Dvayakārī** ti kālena kusalaṃ karoti, kālena akusalanti evaṃ ubhayakārī. **Sukhadukkhappaṭisaṃvedī hotī** ti ekakkhaṇe ubhayavipākadānaṭṭhānaṃ nāma natthi. Yena pana akusalaṃ bahuṃ kataṃ hoti, kusalaṃ mandaṃ, so taṃ kusalaṃ nissāya khattiyakule vā brāhmaṇakule vā nibbattati. Atha naṃ akusalakammaṃ kāṇampi karoti khujjampi pīṭhasappimpi. So rajjassa vā anaraho hoti, abhisittakāle vā evaṃbhūto bhoge paribhuñjituṃ na sakkoti. Aparassa maraṇakāle dve balavamallā viya te dvepi kusalākusalakammāni upaṭṭhahanti. Tesu akusalaṃ balavataraṃ hoti, taṃ kusalaṃ paṭibāhitvā tiracchānayoniyaṃ nibbattāpeti. Kusalakammampi pavattivedanīyaṃ hoti. Tamenaṃ maṅgalahatthiṃ vā karonti maṅgalaassaṃ vā maṅgalausabhaṃ vā. So sampattiṃ anubhavati. Idaṃ sandhāya vuttaṃ “sukhadukkhappaṭisaṃvedī hotī” ti.

## Bodhipakkhiyabhāvanāvaṇṇanā

#### 138

**Sattannaṃ bodhipakkhiyānan** ti “cattāro satipaṭṭhānā” ti ādikoṭṭhāsavasena sattannaṃ, paṭipāṭiyā pana sattatiṃsāya bodhipakkhiyānaṃ dhammānaṃ. **Bhāvanamanvāyā** ti bhāvanaṃ anugantvā, paṭipajjitvāti attho. **Parinibbāyatī** ti kilesaparinibbānena parinibbāyati. Iti Bhagavā cattāro vaṇṇe dassetvā vinivattetvā paṭividdhacatusaccaṃ khīṇāsavameva devamanussesu seṭṭhaṃ katvā dassesi.

#### 140

Idāni tamevatthaṃ lokasammatassa brahmunopi vacanadassanānusārena daḷhaṃ katvā dassento **imesañhi vāseṭṭha catunnaṃ vaṇṇānan** tiādimāha. “Brahmunāpesā” tiādi ambaṭṭhasutte vitthāritaṃ. Iti Bhagavā ettakena iminā kathāmaggena seṭṭhacchedakavādameva dassetvā suttantaṃ vinivattetvā arahattanikūṭena desanaṃ niṭṭhāpesi. **Attamanā vāseṭṭhabhāradvājā** ti vāseṭṭhabhāradvāja sāmaṇerāpi hi sakamanā tuṭṭhamanā “sādhu, sādhū” ti Bhagavato bhāsitaṃ abhinandiṃsu. Idameva suttantaṃ āvajjantā anumajjantā saha paṭisambhidāhi arahattaṃ pāpuṇiṃsūti.

{{<eof>}}
    Iti sumaṅgalavilāsiniyā dīghanikāyaṭṭhakathāyaṃ<br>
    Aggaññasuttavaṇṇanā niṭṭhitā.
{{</eof>}}