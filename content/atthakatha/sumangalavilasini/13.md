---
title: "Tevijjasuttavaṇṇanā"
subtitle: ""
language: "pi"
date: 2022-07-27T14:39:29+08:00
lastmod: 2022-07-27T14:39:29+08:00
draft: false
brewing: false
weight: 113
---

#### 518

**Evaṃ me sutaṃ…pe… kosalesū** ti tevijjasuttaṃ. Tatrāyaṃ anuttānapadavaṇṇanā. **Manasākaṭan** ti tassa gāmassa nāmaṃ. **Uttarena manasākaṭassā** ti manasākaṭato avidūre uttarapasse. **Ambavane** ti taruṇaambarukkhasaṇḍe, ramaṇīyo kira so bhūmibhāgo, heṭṭhā rajatapaṭṭasadisā vālikā vippakiṇṇā, upari maṇivitānaṃ viya ghanasākhāpattaṃ ambavanaṃ. Tasmiṃ buddhānaṃ anucchavike pavivekasukhe ambavane viharatīti attho.

#### 519

**Abhiññātā abhiññātā** ti kulacārittādisampattiyā tattha tattha paññātā. **Caṅkī** ti ādīni tesaṃ nāmāni. Tattha **caṅkī** opāsādavāsiko. **Tārukkho** icchānaṅgalavāsiko. **Pokkharasātī** ukkaṭṭhavāsiko. **Jāṇusoṇī** sāvatthivāsiko. **Todeyyo** tudigāmavāsiko. **Aññe cā** ti aññe ca bahujanā. Attano attano nivāsaṭṭhānehi āgantvā mantasajjhāyakaraṇatthaṃ tattha paṭivasanti. Manasākaṭassa kira ramaṇīyatāya te brāhmaṇā tattha nadītīre gehāni kāretvā parikkhipāpetvā aññesaṃ bahūnaṃ pavesanaṃ nivāretvā antarantarā tattha gantvā vasanti.

#### 520-521

**Vāseṭṭhabhāradvājānan** ti **vāseṭṭhassa** ca pokkharasātino antevāsikassa, **bhāradvājassa** ca tārukkhantevāsikassa. Ete kira dve jātisampannā tiṇṇaṃ vedānaṃ pāragū ahesuṃ. **Jaṅghavihāran** ti aticiranisajjapaccayā kilamathavinodanatthāya jaṅghacāraṃ. Te kira divasaṃ sajjhāyaṃ katvā sāyanhe vuṭṭhāya nhānīyasambhāragandhamālateladhotavatthāni gāhāpetvā attano parijanaparivutā nhāyitukāmā nadītīraṃ gantvā rajatapaṭṭavaṇṇe vālikāsaṇḍe aparāparaṃ caṅkamiṃsu. Ekaṃ caṅkamantaṃ itaro anucaṅkami, puna itaraṃ itaroti. Tena vuttaṃ “anucaṅkamantānaṃ anuvicarantānan” ti. **Maggāmagge** ti magge ca amagge ca. Katamaṃ nu kho paṭipadaṃ pūretvā katamena maggena sakkā sukhaṃ brahmalokaṃ gantunti evaṃ maggāmaggaṃ ārabbha kathaṃ samuṭṭhāpesunti attho. **Añjasāyano** ti ujumaggassetaṃ vevacanaṃ, añjasā vā ujukameva etena āyanti āgacchantīti añjasāyano **niyyāniko niyyātī** ti niyyāyanto niyyāti, gacchanto gacchatīti attho.

**Takkarassa brahmasahabyatāyā** ti yo taṃ maggaṃ karoti paṭipajjati, tassa brahmunā saddhiṃ sahabhāvāya, ekaṭṭhāne pātubhāvāya gacchatīti attho. **Yvāyan** ti yo ayaṃ. **Akkhāto** ti kathito dīpito. **Brāhmaṇena pokkharasātinā** ti attano ācariyaṃ apadisati. Iti vāseṭṭho sakameva ācariyavādaṃ thometvā paggaṇhitvā vicarati. Bhāradvājopi sakamevāti. Tena vuttaṃ **“neva kho asakkhi vāseṭṭho”** tiādi.

Tato vāseṭṭho “ubhinnampi amhākaṃ kathā aniyyānikāva, imasmiñ ca loke maggakusalo nāma bhotā gotamena sadiso natthi, bhavañca Gotamo avidūre vasati, so no tulaṃ gahetvā nisinnavāṇijo viya kaṅkhaṃ chindissatī” ti cintetvā tamatthaṃ bhāradvājassa ārocetvā ubhopi gantvā attano kathaṃ Bhagavato ārocesuṃ. Tena vuttaṃ “atha kho vāseṭṭho…pe… yvāyaṃ akkhāto brāhmaṇena tārukkhenā” ti.

#### 522

**Ettha bho gotamā** ti etasmiṃ maggāmagge. **Viggaho vivādo** ti ādīsu pubbuppattiko viggaho. Aparabhāge vivādo. Duvidhopi eso nānāācariyānaṃ vādato nānāvādo.

#### 523

**Atha kismiṃ pana vo** ti tvampi ayameva maggoti attano ācariyavādameva paggayha tiṭṭhasi, bhāradvājopi attano ācariyavādameva, ekassāpi ekasmiṃ saṃsayo natthi. Evaṃ sati kismiṃ vo viggahoti pucchati.

#### 524

**Maggāmagge**, **bho gotamā** ti magge bho gotama amagge ca, ujumagge ca anujumagge cā ti attho. Esa kira ekabrāhmaṇassāpi maggaṃ “na maggo” ti na vadati. Yathā pana attano ācariyassa maggo ujumaggo, na evaṃ aññesaṃ anujānāti, tasmā tamevatthaṃ dīpento “kiñcāpi bho gotamā” ti ādim āha.

**Sabbāni tānī** ti liṅgavipallāsena vadati, sabbe teti vuttaṃ hoti. **Bahūnī** ti aṭṭha vā dasa vā. **Nānāmaggānī** ti mahantāmahantajaṅghamaggasakaṭamaggādivasena nānāvidhāni sāmantā gāmanadītaḷākakhettādīhi āgantvā gāmaṃ pavisanamaggāni.

#### 525-526

**“Niyyantī** ti vāseṭṭha vadesī” ti Bhagavā tikkhattuṃ vacībhedaṃ katvā paṭiññaṃ kārāpesi. Kasmā? Titthiyā hi paṭijānitvā pacchā niggayhamānā avajānanti. So tathā kātuṃ na sakkhissatīti.

#### 527-529

**Teva tevijjā** ti te tevijjā. Vakāro āgamasandhimattaṃ. **Andhaveṇī** ti andhapaveṇī, ekena cakkhumatā gahitayaṭṭhiyā koṭiṃ eko andho gaṇhati, taṃ andhaṃ añño taṃ aññoti evaṃ paṇṇāsasaṭṭhi andhā paṭipāṭiyā ghaṭitā andhaveṇīti vuccati. **Paramparasaṃsattā** ti aññamaññaṃ laggā, yaṭṭhigāhakenapi cakkhumatā virahitāti attho. Eko kira dhutto andhagaṇaṃ disvā “asukasmiṃ nāma gāme khajjabhojjaṃ sulabhan” ti ussāhetvā “tena hi tattha no sāmi nehi, idaṃ nāma te demā” ti vutte, lañjaṃ gahetvā antarāmagge maggā okkamma mahantaṃ gacchaṃ anuparigantvā purimassa hatthena pacchimassa kacchaṃ gaṇhāpetvā “kiñci kammaṃ atthi, gacchatha tāva tumhe” ti vatvā palāyi, te divasampi gantvā maggaṃ avindamānā “kuhiṃ no cakkhumā, kuhiṃ maggo” ti paridevitvā maggaṃ avindamānā tatth’eva mariṃsu. Te sandhāya vuttaṃ “paramparasaṃsattā” ti. **Purimopī** ti purimesu dasasu brāhmaṇesu ekopi. **Majjhimopī** ti majjhimesu ācariyapācariyesu ekopi. **Pacchimopī** ti idāni tevijjesu brāhmaṇesu ekopi. **Hassakaññevā** ti hasitabbameva. **Nāmakaññevā** ti lāmakaṃyeva. Tadetaṃ atthābhāvena **rittakaṃ**, rittakattāyeva **tucchakaṃ**. Idāni brahmaloko tāva tiṭṭhatu, yo tevijjehi na diṭṭhapubbova. Yepi candimasūriye tevijjā passanti, tesampi sahabyatāya maggaṃ desetuṃ nappahontīti dassanatthaṃ “taṃ kiṃ maññasī” ti ādim āha.

#### 530

Tattha **yato candimasūriyā uggacchantī** ti yasmiṃ kāle uggacchanti. **Yattha ca oggacchantī** ti yasmiṃ kāle atthamenti, uggamanakāle ca atthaṅgamanakāle ca passantīti attho. **Āyācantī** ti “udehi bhavaṃ canda, udehi bhavaṃ sūriyā” ti evaṃ āyācanti. **Thomayantī** ti “sommo cando, parimaṇḍalo cando, sappabho cando” ti ādīni vadantā pasaṃsanti. **Pañjalikā** ti paggahitaañjalikā. **Namassamānā** ti “namo namo” ti vadamānā.

#### 531-532

**Yaṃ passantī** ti ettha **yan** ti nipātamattaṃ. **Kiṃ pana na kirā** ti ettha idha pana kiṃ vattabbaṃ. Yattha kira tevijjehi brāhmaṇehi na brahmā sakkhidiṭṭhoti evamattho daṭṭhabbo.

## Aciravatīnadīupamākathā

#### 542

**Samatittikā** ti samabharitā. **Kākapeyyā** ti yattha katthaci tīre ṭhitena kākena sakkā pātunti kākapeyyā. **Pāraṃ taritukāmo** ti nadiṃ atikkamitvā paratīraṃ gantukāmo. **Avheyyā** ti pakkoseyya. **Ehi pārāpāran** ti ambho pāra apāraṃ ehi, atha maṃ sahasāva gahetvā gamissasi, atthi me accāyikakammanti attho.

#### 544

**Ye dhammā brāhmaṇakārakā** ti ettha pañcasīladasakusalakammapathabhedā dhammā brāhmaṇakārakāti veditabbā, tabbiparītā abrāhmaṇakārakā. **Indamavhāyāmā** ti indaṃ avhāyāma pakkosāma. Evaṃ brāhmaṇānaṃ avhāyanassa niratthakataṃ dassetvā puna pi Bhagavā aṇṇavakucchiyaṃ sūriyo viya jalamāno pañcasatabhikkhuparivuto aciravatiyā tīre nisinno aparampi nadīupamaṃ yeva āharanto “seyyathāpī” ti ādim āha.

#### 546

**Kāmaguṇā** ti kāmayitabbaṭṭhena kāmā, bandhanaṭṭhena guṇā. “Anujānāmi bhikkhave, ahatānaṃ vatthānaṃ diguṇaṃ saṅghāṭin” ti <small>(mahāva. 348)</small> ettha hi paṭalaṭṭho guṇaṭṭho. “Accenti kālā tarayanti rattiyo, vayoguṇā anupubbaṃ jahantī” ti ettha rāsaṭṭho guṇaṭṭho. “Sataguṇā dakkhiṇā pāṭikaṅkhitabbā” ti <small>(ma. ni. 3.379)</small> ettha ānisaṃsaṭṭho guṇaṭṭho. “Antaṃ antaguṇaṃ <small>(khu. pā. 3.1)</small> kayirā mālāguṇe bahū” ti <small>(dha. pa. 53)</small> ca ettha bandhanaṭṭho guṇaṭṭho. Idhāpi eseva adhippeto. Tena vuttaṃ “bandhanaṭṭhena guṇā” ti. **Cakkhuviññeyyā** ti cakkhuviññāṇena passitabbā. Etenupāyena sotaviññeyyādīsupi attho veditabbo. **Iṭṭhā** ti pariyiṭṭhā vā hontu, mā vā, iṭṭhārammaṇabhūtāti attho. **Kantā** ti kāmanīyā. **Manāpā** ti manavaḍḍhanakā. **Piyarūpā** ti piyajātikā. **Kāmūpasañhitā** ti ārammaṇaṃ katvā uppajjamānena kāmena upasañhitā. **Rajanīyā** ti rañjanīyā, rāguppattikāraṇabhūtāti attho.

**Gadhitā** ti gedhena abhibhūtā hutvā. **Mucchitā** ti mucchākārappattāya adhimattakāya taṇhāya abhibhūtā. **Ajjhopannā** ti adhiopannā ogāḷhā “idaṃ sāran” ti pariniṭṭhānappattā hutvā. **Anādīnavadassāvino** ti ādīnavaṃ apassantā. **Anissaraṇapaññā** ti idamettha nissaraṇanti, evaṃ parijānanapaññāvirahitā, paccavekkhaṇaparibhogavirahitāti attho.

#### 548

**Āvaraṇā** ti ādīsu āvarantīti **āvaraṇā**. Nivārentīti **nīvaraṇā**. Onandhantīti **onāhanā**. Pariyonandhantīti **pariyonāhanā**. Kāmacchandādīnaṃ vitthārakathā visuddhimaggato gahetabbā.

#### 549-550

**Āvutā nivutā onaddhā pariyonaddhā** ti padāni āvaraṇādīnaṃ vasena vuttāni. **Sapariggaho** ti itthipariggahena sapariggahoti pucchati. **Apariggaho bho gotamā** ti ādīsupi kāmacchandassa abhāvato itthipariggahena apariggaho. Byāpādassa abhāvato kenaci saddhiṃ veracittena avero. Thinamiddhassa abhāvato cittagelaññasaṅkhātena byāpajjena abyāpajjo. Uddhaccakukkuccābhāvato uddhaccakukkuccādīhi saṃkilesehi asaṃkiliṭṭhacitto suparisuddhamānaso. Vicikicchāya abhāvato cittaṃ vase vatteti. Yathā ca brāhmaṇā cittagatikā hontīti, cittassa vasena vattanti, na tādisoti vasavattī.

#### 552

**Idha kho panā** ti idha brahmalokamagge. **Āsīditvā** ti amaggameva “maggo” ti upagantvā. **Saṃsīdantī** ti “samatalan” ti saññāya paṅkaṃ otiṇṇā viya anuppavisanti. **Saṃsīditvā visāraṃ pāpuṇantī** ti evaṃ paṅke viya saṃsīditvā visāraṃ aṅgamaṅgasaṃbhañjanaṃ pāpuṇanti. **Sukkhataraṃ maññe tarantī** ti marīcikāya vañcetvā “kākapeyyā nadī” ti saññāya “tarissāmā” ti hatthehi ca pādehi ca vāyamamānā sukkhataraṇaṃ maññe taranti. Tasmā yathā hatthapādādīnaṃ saṃbhañjanaṃ paribhañjanaṃ, evaṃ apāyesu saṃbhañjanaṃ paribhañjanaṃ pāpuṇanti. Idh’eva ca sukhaṃ vā sātaṃ vā na labhanti. **Tasmā idaṃ tevijjānaṃ brāhmaṇānan** ti tasmā idaṃ brahmasahabyatāya maggadīpakaṃ tevijjakaṃ pāvacanaṃ tevijjānaṃ brāhmaṇānaṃ. **Tevijjāiriṇan** ti tevijjāaraññaṃ **iriṇan** ti hi agāmakaṃ mahāaraññaṃ vuccati. **Tevijjāvivanan** ti pupphaphalehi aparibhogarukkhehi sañchannaṃ nirudakaṃ araññaṃ. Yattha maggato ukkamitvā parivattitumpi na sakkā honti, taṃ sandhāyāha “tevijjāvivanantipi vuccatī” ti. **Tevijjābyasanan** ti tevijjānaṃ pañcavidhabyasanasadisametaṃ. Yathā hi ñātirogabhoga diṭṭhi sīlabyasanappattassa sukhaṃ nāma natthi, evaṃ tevijjānaṃ tevijjakaṃ pāvacanaṃ āgamma sukhaṃ nāma natthī ti dasseti.

#### 554

**Jātasaṃvaḍḍho** ti jāto ca vaḍḍhito ca, yo hi kevalaṃ tattha jātova hoti, aññattha vaḍḍhito, tassa samantā gāmamaggā na sabbaso paccakkhā honti, tasmā jātasaṃvaḍḍhoti āha. Jātasaṃvaḍḍhopi yo ciranikkhanto, tassa na sabbaso paccakkhā honti. Tasmā “tāvadeva avasaṭan” ti āha, taṅkhaṇameva nikkhantanti attho. **Dandhāyitattan** ti ayaṃ nu kho maggo, ayaṃ na nukhoti kaṅkhāvasena cirāyitattaṃ. **Vitthāyitattan** ti yathā sukhumaṃ atthajātaṃ sahasā pucchitassa kassaci sarīraṃ thaddhabhāvaṃ gaṇhāti, evaṃ thaddhabhāvaggahaṇaṃ. **Na tvevā** ti iminā sabbaññutaññāṇassa appaṭihatabhāvaṃ dasseti. Tassa hi purisassa mārāvaṭṭanādivasena siyā ñāṇassa paṭighāto. Tena so dandhāyeyya vā vitthāyeyya vā. Sabbaññutaññāṇaṃ pana appaṭihataṃ, na sakkā tassa kenaci antarāyo kātunti dīpeti.

#### 555

**Ullumpatu bhavaṃ Gotamo** ti uddharatu bhavaṃ Gotamo. **Brāhmaṇiṃ pajan** ti brāhmaṇadārakaṃ, bhavaṃ Gotamo mama brāhmaṇaputtaṃ apāyamaggato uddharitvā brahmalokamagge patiṭṭhapetūti attho. Ath’assa Bhagavā buddhuppādaṃ dassetvā saddhiṃ pubbabhāgapaṭipadāya mettāvihārādibrahmalokagāmimaggaṃ desetukāmo “tena hi vāseṭṭhā” ti ādim āha. Tattha “idha tathāgato” tiādi sāmaññaphale vitthāritaṃ. Mettāsahagatenāti ādīsu yaṃ vattabbaṃ, taṃ sabbaṃ visuddhimagge brahmavihārakammaṭṭhānakathāyaṃ vuttaṃ. **Seyyathāpi vāseṭṭha balavā saṅkhadhamo** tiādi pana idha apubbaṃ. Tattha **balavā** ti balasampanno. **Saṅkhadhamo** ti saṅkhadhamako. **Appakasirenā** ti akicchena adukkhena. Dubbalo hi saṅkhadhamo saṅkhaṃ dhamantopi na sakkoti catasso disā sarena viññāpetuṃ, nāssa saṅkhasaddo sabbato pharati. Balavato pana vipphāriko hoti, tasmā “balavā” ti ādim āha. **Mettāya cetovimuttiyā** ti ettha mettāti vutte upacāropi appanāpi vaṭṭati, “cettovimuttī” ti vutte pana appanāva vaṭṭati. **Yaṃ pamāṇakataṃ kamman** ti pamāṇakataṃ kammaṃ nāma kāmāvacaraṃ vuccati. Appamāṇakataṃ kammaṃ nāma rūpārūpāvacaraṃ. Tañ hi pamāṇaṃ atikkamitvā odissakaanodissakadisāpharaṇavasena vaḍḍhetvā katattā appamāṇakatanti vuccati. **Na taṃ tatrāvasissati na taṃ tatrāvatiṭṭhatī** ti taṃ kāmāvacarakammaṃ tasmiṃ rūpāvacarārūpāvacarakamme na ohīyati, na tiṭṭhati. Kiṃ vuttaṃ hoti – taṃ kāmāvacarakammaṃ tassa rūpārūpāvacarakammassa antarā laggituṃ vā ṭhātuṃ vā rūpārūpāvacarakammaṃ pharitvā pariyādiyitvā attano okāsaṃ gahetvā patiṭṭhātuṃ na sakkoti. Atha kho rūpāvacarārūpāvacarakammameva kāmāvacaraṃ mahogho viya parittaṃ udakaṃ pharitvā pariyādiyitvā attano okāsaṃ gahetvā tiṭṭhati. Tassa vipākaṃ paṭibāhitvā sayam eva brahmasahabyataṃ upanetīti. **Evaṃvihārī** ti evaṃ mettādivihārī.

#### 559

**Ete mayaṃ bhavantaṃ gotaman** ti idaṃ tesaṃ dutiyaṃ saraṇagamanaṃ. Paṭhamameva hete majjhimapaṇṇāsake vāseṭṭhasuttaṃ sutvā saraṇaṃ gatā, imaṃ pana tevijjasuttaṃ sutvā dutiyampi saraṇaṃ gatā. Katipāhaccayena pabbajitvā aggaññasutte upasampadañceva arahattañca alatthuṃ. Sesaṃ sabbattha uttānamevāti.

{{<eof>}}
    Iti sumaṅgalavilāsiniyā dīghanikāyaṭṭhakathāyaṃ<br>
    Tevijjasuttavaṇṇanā niṭṭhitā.
{{</eof>}}

{{<eof>}}
    Niṭṭhitā ca terasasuttapaṭimaṇḍitassa sīlakkhandhavaggassa atthavaṇṇanāti.<br>
    Sīlakkhandhavaggaṭṭhakathā niṭṭhitā.
{{</eof>}}