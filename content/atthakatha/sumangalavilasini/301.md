---
title: "Pāthikasuttavaṇṇanā"
subtitle: ""
lang: "pi"
section: "Pāthikavagga"
date: 2022-07-27T14:49:07+08:00
lastmod: 2022-07-27T14:49:07+08:00
draft: false
brewing: false
weight: 301
---

{{<subtitle>}}Pāthikavagga{{</subtitle>}}

### Sunakkhattavatthuvaṇṇanā

##### 1

**Evaṃ me sutaṃ…pe… mallesu viharatī** ti pāthikasuttaṃ. Tatrāyaṃ apubbapadavaṇṇanā. **Mallesu viharatī** ti mallā nāma jānapadino rājakumārā, tesaṃ nivāso ekopi janapado ruḷhīsaddena “mallā”ti vuccati, tasmiṃ mallesu janapade. “Anupiyaṃ nāma mallānaṃ nigamo”ti **anupiyan** ti evaṃnāmako mallānaṃ janapadassa eko nigamo, taṃ gocaragāmaṃ katvā ekasmiṃ chāyūdakasampanne vanasaṇḍe viharatīti attho. Anopiyantipi pāṭho. **Pāvisī** ti paviṭṭho. Bhagavā pana na tāva paviṭṭho, pavisissāmīti nikkhantattā pana pāvisīti vutto. Yathā kiṃ, yathā “gāmaṃ gamissāmī”ti nikkhanto puriso taṃ gāmaṃ apattopi “kuhiṃ itthannāmo”ti vutte “gāmaṃ gato”ti vuccati, evaṃ. **Etadahosī** ti gāmasamīpe ṭhatvā sūriyaṃ olokentassa etad ahosi. **Atippago kho** ti ativiya pago kho, na tāva kulesu yāgubhattaṃ niṭṭhitanti. Kiṃ pana bhagavā kālaṃ ajānitvā nikkhantoti? Na ajānitvā. Paccūsakāleyeva hi bhagavā ñāṇajālaṃ pattharitvā lokaṃ volokento ñāṇajālassa anto paviṭṭhaṃ bhaggavagottaṃ channaparibbājakaṃ disvā “ajjāhaṃ imassa paribbājakassa mayā pubbe katakāraṇaṃ samāharitvā dhammaṃ kathessāmi, sā dhammakathā assa mayi pasādappaṭilābhavasena saphalā bhavissatī”ti ñatvāva paribbājakārāmaṃ pavisitukāmo atippagova nikkhami. Tasmā tattha pavisitukāmatāya evaṃ cittaṃ uppādesi.

##### 2

**Etadavocā** ti bhagavantaṃ disvā mānathaddhataṃ akatvā satthāraṃ paccuggantvā etaṃ **etu kho, bhante** tiādikaṃ vacanaṃ avoca. **Imaṃ pariyāyan** ti imaṃ vāraṃ, ajja imaṃ āgamanavāranti attho. Kiṃ pana bhagavā pubbepi tattha gatapubboti? Na gatapubbo, lokasamudācāravasena pana evamāha. Lokiyā hi cirassaṃ āgatampi anāgatapubbampi manāpajātikaṃ āgataṃ disvā “kuto bhavaṃ āgato, cirassaṃ bhavaṃ āgato, kathaṃ te idhāgamanamaggo ñāto, kiṃ maggamūḷhosī”tiādīni vadanti. Tasmā ayampi lokasamudācāravasena evamāhāti veditabbo. **Idamāsanan** ti attano nisinnāsanaṃ papphoṭetvā sampādetvā dadamāno evamāha. **Sunakkhatto licchaviputto** ti sunakkhatto nāma licchavirājaputto. So kira tassa gihisahāyo hoti, kālena kālaṃ tassa santikaṃ gacchati. **Paccakkhāto** ti “paccakkhāmi dānāhaṃ, bhante, bhagavantaṃ na dānāhaṃ, bhante, bhagavantaṃ uddissa viharissāmī”ti evaṃ paṭiakkhāto nissaṭṭho pariccatto.

##### 3

**Bhagavantaṃ uddissā** ti bhagavā me satthā “bhagavato ahaṃ ovādaṃ paṭikaromī”ti evaṃ apadisitvā. **Ko santo kaṃ paccācikkhasī** ti yācako vā yācitakaṃ paccācikkheyya, yācitako vā yācakaṃ. Tvaṃ pana neva yācako na yācitako, evaṃ sante, moghapurisa, ko santo ko samāno kaṃ paccācikkhasīti dasseti. **Passa moghapurisā** ti passa tucchapurisa. **Yāvañca te idaṃ aparaddhan** ti yattakaṃ idaṃ tava aparaddhaṃ, yattako te aparādho tattako dosoti evāhaṃ bhaggava tassa dosaṃ āropesinti dasseti.

##### 4

**Uttarimanussadhammā** ti pañcasīladasasīlasaṅkhātā manussadhammāuttari. **Iddhipāṭihāriyan** ti iddhibhūtaṃ pāṭihāriyaṃ. **Kate vā** ti katamhi vā. **Yassatthāyā** ti yassa dukkhakkhayassa atthāya. **So niyyāti takkarassā** ti so dhammo takkarassa yathā mayā dhammo desito, tathā kārakassa sammā paṭipannassa puggalassa sabbavaṭṭadukkhakkhayāya amatanibbānasacchikiriyāya gacchati, na gacchati, saṃvattati, na saṃvattatīti pucchati. **Tatra sunakkhattā** ti tasmiṃ sunakkhatta mayā desite dhamme takkarassa sammā dukkhakkhayāya saṃvattamāne kiṃ uttarimanussadhammā iddhipāṭihāriyaṃ kataṃ karissati, ko tena katena attho. Tasmiñhi katepi akatepi mama sāsanassa parihāni natthi, devamanussānañhi amatanibbānasampāpanatthāya ahaṃ pāramiyo pūresiṃ, na pāṭihāriyakaraṇatthāyāti pāṭihāriyassa niratthakataṃ dassetvā “passa, moghapurisā”ti dutiyaṃ dosaṃ āropesi.

##### 5

**Aggaññan** ti lokapaññattiṃ. “Idaṃ nāma lokassa aggan”ti evaṃ jānitabbampi aggaṃ mariyādaṃ na taṃ paññapetīti vadati. Sesamettha anantaravādānusāreneva veditabbaṃ.

##### 6

**Anekapariyāyena kho** ti idaṃ kasmā āraddhaṃ. Sunakkhatto kira “bhagavato guṇaṃ makkhessāmi, “dosaṃ paññapessāmī”ti ettakaṃ vippalapitvā bhagavato kathaṃ suṇanto appatiṭṭho niravo aṭṭhāsi.

Atha bhagavā – “sunakkhatta, evaṃ tvaṃ makkhibhāve ṭhito sayameva garahaṃ pāpuṇissasī”ti makkhibhāve ādīnavadassanatthaṃ **anekapariyāyenā** tiādimāha. Tattha **anekapariyāyenā** ti anekakāraṇena. **Vajjigāme** ti vajjirājānaṃ gāme, vesālīnagare **no visahī** ti nāsakkhi. **So avisahanto** ti so sunakkhatto yassa pubbe tiṇṇaṃ ratanānaṃ vaṇṇaṃ kathentassa mukhaṃ nappahoti, so dāni teneva mukhena avaṇṇaṃ katheti, addhā avisahanto asakkonto brahmacariyaṃ carituṃ attano bālatāya avaṇṇaṃ kathetvā hīnāyāvatto. Buddho pana subuddhova, dhammo svākkhātova, saṅgho suppaṭipannova. Evaṃ tīṇi ratanāni thomentā manussā tuyheva dosaṃ dassessantīti. **Iti kho te** ti evaṃ kho te, sunakkhatta, vattāro bhavissanti. Tato evaṃ dose uppanne satthā atītānāgate appaṭihatañāṇo, mayhaṃ evaṃ doso uppajjissatīti jānantopi puretaraṃ na kathesīti vattuṃ na lacchasīti dasseti. **Apakkamevā** ti apakkamiyeva, apakkanto vā cutoti attho. **Yathā taṃ āpāyiko** ti yathā apāye nibbattanāraho satto apakkameyya, evameva apakkamīti attho.

### Korakkhattiyavatthuvaṇṇanā

##### 7

**Ekamidāhan** ti iminā kiṃ dasseti? Idaṃ suttaṃ dvīhi padehi ābaddhaṃ iddhipāṭihāriyaṃ na karotīti ca aggaññaṃ na paññapetīti ca. Tattha “aggaññaṃ na paññapetī”ti idaṃ padaṃ suttapariyosāne dassessati. “Pāṭihāriyaṃ na karotī”ti imassa pana padassa anusandhidassanavasena ayaṃ desanā āraddhā.

Tattha **ekamidāhan** ti ekasmiṃ ahaṃ. **Samayan** ti samaye, ekasmiṃ kāle ahanti attho. **Thūlūsū** ti thūlū nāma janapado, tattha viharāmi. **Uttarakā nāmā** ti itthiliṅgavasena uttarakāti evaṃnāmako thūlūnaṃ janapadassa nigamo, taṃ nigamaṃ gocaragāmaṃ katvāti attho. **Acelo** ti naggo. **Korakkhattiyo** ti antovaṅkapādo khattiyo. **Kukkuravatiko** ti samādinnakukkuravato sunakho viya ghāyitvā khādati, uddhanantare nipajjati, aññampi sunakhakiriyameva karoti. **Catukkuṇḍiko** ti catusaṅghaṭṭito dve jāṇūni dve ca kappare bhūmiyaṃ ṭhapetvā vicarati. **Chamānikiṇṇan** ti bhūmiyaṃ nikiṇṇaṃ pakkhittaṃ ṭhapitaṃ. **Bhakkhasan** ti bhakkhaṃ yaṃkiñci khādanīyaṃ bhojanīyaṃ. **Mukhenevā** ti hatthena aparāmasitvā khādanīyaṃ mukheneva khādati, bhojanīyampi mukheneva bhuñjati. **Sādhurūpo** ti sundararūpo. **Ayaṃ samaṇo** ti ayaṃ arahataṃ samaṇo ekoti. Tattha **vatā** ti patthanatthe nipāto. Evaṃ kirassa patthanā ahosi “iminā samaṇena sadiso añño samaṇo nāma natthi, ayañhi appicchatāya vatthaṃ na nivāseti, ‘esa papañco’ti maññamāno bhikkhābhājanampi na pariharati, chamānikiṇṇameva khādati, ayaṃ samaṇo nāma. Mayaṃ pana kiṃ samaṇā”ti? Evaṃ sabbaññubuddhassa pacchato carantova imaṃ pāpakaṃ vitakkaṃ vitakkesi.

**Etadavocā** ti bhagavā kira cintesi “ayaṃ sunakkhatto pāpajjhāsayo, kiṃ nu imaṃ disvā cintesī”ti? Athevaṃ cintento tassa ajjhāsayaṃ viditvā “ayaṃ moghapuriso mādisassa sabbaññuno pacchato āgacchanto acelaṃ arahāti maññati, idh’eva dānāyaṃ bālo niggahaṃ arahatī”ti anivattitvāva etaṃ **tvampi nāmā** tiādivacanamavoca. Tattha **tvampi nāmā** ti garahatthe pikāro. Garahanto hi naṃ bhagavā “tvampi nāmā”ti āha. “Tvampi nāma evaṃ hīnajjhāsayo, ahaṃ samaṇo Sakyaputtiyoti evaṃ paṭijānissasī”ti ayañhettha adhippāyo. **Kiṃ pana maṃ, bhante** ti mayhaṃ, bhante, kiṃ gārayhaṃ disvā bhagavā “evamāhā”ti pucchati. Ath’assa bhagavā ācikkhanto “nanu te”tiādimāha. **Maccharāyatī** ti “mā aññassa arahattaṃ hotū”ti kiṃ bhagavā evaṃ arahattassa maccharāyatīti pucchati. **Na kho ahan** ti ahaṃ, moghapurisa, sadevakassa lokassa arahattappaṭilābhameva paccāsīsāmi, etadatthameva me bahūni dukkarāni karontena pāramiyo pūritā, na kho ahaṃ, moghapurisa, arahattassa maccharāyāmi. **Pāpakaṃ diṭṭhigatan** ti na arahantaṃ arahāti, arahante ca anarahantoti evaṃ tassa diṭṭhi uppannā. Taṃ sandhāya “pāpakaṃ diṭṭhigatan”ti āha. **Yaṃ kho panā** ti yaṃ etaṃ acelaṃ evaṃ maññasi. **Sattamaṃ divasan** ti sattame divase. **Alasakenā** ti alasakabyādhinā. **Kālaṅkarissatī** ti uddhumātaudaro marissati.

**Kālakañcikā** ti tesaṃ asurānaṃ nāmaṃ. Tesaṃ kira tigāvuto attabhāvo appamaṃsalohito purāṇapaṇṇasadiso kakkaṭakānaṃ viya akkhīni nikkhamitvā matthake tiṭṭhanti, mukhaṃ sūcipāsakasadisaṃ matthakasmiṃyeva hoti, tena oṇamitvā gocaraṃ gaṇhanti. **Bīraṇatthambake** ti bīraṇatiṇatthambo tasmiṃ susāne atthi, tasmā taṃ bīraṇatthambakanti vuccati.

**Tenupasaṅkamī** ti bhagavati ettakaṃ vatvā tasmiṃ gāme piṇḍāya caritvā vihāraṃ gate vihārā nikkhamitvā upasaṅkami. **Yena tvan** ti yena kāraṇena tvaṃ. Yasmāpi Bhagavatā byākato, tasmāti attho. **Mattaṃ mattan** ti pamāṇayuttaṃ pamāṇayuttaṃ. “Mantā mantā”tipi pāṭho, paññāya upaparikkhitvā upaparikkhitvāti attho. **Yathā samaṇassa gotamassā** ti yathā samaṇassa gotamassa micchā vacanaṃ assa, tathā kareyyāsīti āha. Evaṃ vutte acelo sunakho viya uddhanaṭṭhāne nipanno sīsaṃ ukkhipitvā akkhīni ummīletvā olokento kiṃ kathesi “samaṇo nāma gotamo amhākaṃ verī visabhāgo, samaṇassa gotamassa uppannakālato paṭṭhāya mayaṃ sūriye uggate khajjopanakā viya jātā. Samaṇo gotamo amhe, evaṃ vācaṃ vadeyya aññathā vā. Verino pana kathā nāma tacchā na hoti, gaccha tvaṃ ahamettha kattabbaṃ jānissāmī”ti vatvā punadeva nipajji.

##### 8

**Ekadvīhikāyā** ti ekaṃ dveti vatvā gaṇesi. **Yathā tan** ti yathā asaddahamāno koci gaṇeyya, evaṃ gaṇesi. Ekadivasañca tikkhattuṃ upasaṅkamitvā eko divaso atīto, dve divasā atītāti ārocesi. **Sattamaṃ divasan** ti so kira sunakkhattassa vacanaṃ sutvā sattāhaṃ nirāhārova ahosi. Ath’assa sattame divase eko upaṭṭhāko “amhākaṃ kulūpakasamaṇassa ajja sattamo divaso gehaṃ anāgacchantassa aphāsu nu kho jātan”ti sūkaramaṃsaṃ pacāpetvā bhattamādāya gantvā purato bhūmiyaṃ nikkhipi. Acelo disvā cintesi “samaṇassa gotamassa kathā tacchā vā atacchā vā hotu, āhāraṃ pana khāditvā suhitassa me maraṇampi sumaraṇan”ti dve hatthe jaṇṇukāni ca bhūmiyaṃ ṭhapetvā kucchipūraṃ bhuñji. So rattibhāge jīrāpetuṃ asakkonto alasakena kālamakāsi. Sacepi hi so “na bhuñjeyyan”ti cinteyya, tathāpi taṃ divasaṃ bhuñjitvā alasakena kālaṃ kareyya. Advejjhavacanā hi tathāgatāti.

**Bīraṇatthambake** ti titthiyā kira “kālaṅkato korakkhattiyo”ti sutvā divasāni gaṇetvā idaṃ tāva saccaṃ jātaṃ, idāni naṃ aññattha chaḍḍetvā “musāvādena samaṇaṃ gotamaṃ niggaṇhissāmā”ti gantvā tassa sarīraṃ valliyā bandhitvā ākaḍḍhantā “ettha chaḍḍessāma, ettha chaḍḍessāmā”ti gacchanti. Gatagataṭṭhānaṃ aṅgaṇameva hoti. Te kaḍḍhamānā bīraṇatthambakasusānaṃyeva gantvā susānabhāvaṃ ñatvā “aññattha chaḍḍessāmā”ti ākaḍḍhiṃsu. Atha nesaṃ valli chijjittha, pacchā cāletuṃ nāsakkhiṃsu. Te tatova pakkantā. Tena vuttaṃ – “bīraṇatthambake susāne chaḍḍesun”ti.

##### 9

**Tenupasaṅkamī** ti kasmā upasaṅkami? So kira cintesi “avasesaṃ tāva samaṇassa gotamassa vacanaṃ sameti, matassa pana uṭṭhāya aññena saddhiṃ kathanaṃ nāma natthi, handāhaṃ gantvā pucchāmi. Sace katheti, sundaraṃ. No ce katheti, samaṇaṃ gotamaṃ musāvādena niggaṇhissāmī”ti iminā kāraṇena upasaṅkami. **Ākoṭesī** ti pahari. **Jānāmi āvuso** ti matasarīraṃ uṭṭhahitvā kathetuṃ samatthaṃ nāma natthi, idaṃ kathaṃ kathesīti? Buddhānubhāvena. Bhagavā kira korakkhattiyaṃ asurayonito ānetvā sarīre adhimocetvā kathāpesi. Tameva vā sarīraṃ kathāpesi, acinteyyo hi buddhavisayo.

##### 10

**Tatheva taṃ vipākan** ti tassa vacanassa vipākaṃ tatheva, udāhu noti liṅgavipallāso kato, tatheva so vipākoti attho. Keci pana “vipakkan”tipi paṭhanti, nibbattanti attho.

Ettha ṭhatvā pāṭihāriyāni samānetabbāni. Sabbāneva hetāni pañca pāṭihāriyāni honti. “Sattame divase marissatī”ti vuttaṃ, so tatheva mato, idaṃ paṭhamaṃ pāṭihāriyaṃ. “Alasakenā”ti vuttaṃ, alasakeneva mato, idaṃ dutiyaṃ. “Kālakañcikesu nibbattissatī”ti vuttaṃ, tattheva nibbatto, idaṃ tatiyaṃ. “Bīraṇatthambake susāne chaḍḍessantī”ti vuttaṃ, tattheva chaḍḍito, idaṃ catutthaṃ. “Nibbattaṭṭhānato āgantvā sunakkhattena saddhiṃ kathessatī”ti vutto, so kathesiyeva, idaṃ pañcamaṃ pāṭihāriyaṃ.

### Acelakaḷāramaṭṭakavatthuvaṇṇanā

##### 11

**Kaḷāramaṭṭako** ti nikkhantadantamattako. Nāmameva vā tassetaṃ. **Lābhaggappatto** ti lābhaggaṃ patto, aggalābhaṃ pattoti vuttaṃ hoti. **Yasaggappatto** ti yasaggaṃ aggaparivāraṃ patto. **Vatapadānī** ti vatāniyeva, vatakoṭṭhāsā vā. **Samattānī** ti gahitāni. **Samādinnānī** ti tass’eva vevacanaṃ. **Puratthimena vesālin** ti vesālito avidūre puratthimāya disāya. **Cetiyan** ti yakkhacetiyaṭṭhānaṃ. Esa nayo sabbattha.

##### 12

**Yena acelako** ti bhagavato vattaṃ katvā yena acelo kaḷāramaṭṭako tenupasaṅkami. **Pañhaṃ apucchī** ti gambhīraṃ tilakkhaṇāhataṃ pañhaṃ pucchi. **Na sampāyāsī** ti na sammā ñāṇagatiyā pāyāsi, andho viya visamaṭṭhāne tattha tattheva pakkhali. Neva ādiṃ, na pariyosānamaddasa. Atha vā “na sampāyāsī”ti na sampādesi, sampādetvā kathetuṃ nāsakkhi. **Asampāyanto** ti kabarakkhīni parivattetvā olokento “asikkhitakassa santike vuṭṭhosi, anokāsepi pabbajito pañhaṃ pucchanto vicarasi, apehi mā etasmiṃ ṭhāne aṭṭhāsī”ti vadanto. **Kopañca dosañca appaccayañca pātvākāsī** ti kuppanākāraṃ kopaṃ, dussanākāraṃ dosaṃ, atuṭṭhākārabhūtaṃ domanassasaṅkhātaṃ appaccayañca pākaṭamakāsi. **Āsādimhase** ti āsādiyimha ghaṭṭayimha. **Mā vata no ahosī** ti aho vata me na bhaveyya. Maṃ vata no ahosī tipi pāṭho. Tattha **man** ti sāmivacanatthe upayogavacanaṃ, ahosi vata nu mamāti attho. Evañ ca pana cintetvā ukkuṭikaṃ nisīditvā “khamatha me, bhante”ti taṃ khamāpesi. Sopi ito paṭṭhāya aññaṃ kiñci pañhaṃ nāma na pucchissasīti. Āma na pucchissāmīti. Yadi evaṃ gaccha, khamāmi teti taṃ uyyojesi.

##### 14

**Parihito** ti paridahito nivatthavattho. **Sānucāriko** ti anucārikā vuccati bhariyā, saha anucārikāya sānucāriko, taṃ taṃ brahmacariyaṃ pahāya sabhariyoti attho. **Odanakummāsan** ti surāmaṃsato atirekaṃ odanampi kummāsampi bhuñjamāno. **Yasā nihīno** ti yaṃ lābhaggayasaggaṃ patto, tato parihīno hutvā. “Kataṃ hoti uttarimanussadhammā iddhipāṭihāriyan”ti idha sattavatapadātikkamavasena satta pāṭihāriyāni veditabbāni.

### Acelapāthikaputtavatthuvaṇṇanā

##### 15

**Pāthikaputto** ti pāthikassa putto. **Ñāṇavādenā** ti ñāṇavādena saddhiṃ. **Upaḍḍhapathan** ti yojanaṃ ce, no antare bhaveyya, gotamo aḍḍhayojanaṃ, ahaṃ aḍḍhayojanaṃ. Esa nayo aḍḍhayojanādīsu. Ekapadavārampi atikkamma gacchato jayo bhavissati, anāgacchato parājayoti. **Te tatthā** ti te mayaṃ tattha samāgataṭṭhāne. **Taddiguṇaṃ taddiguṇāhan** ti tato tato diguṇaṃ diguṇaṃ ahaṃ karissāmi, Bhagavatā saddhiṃ pāṭihāriyaṃ kātuṃ asamatthabhāvaṃ jānantopi “uttamapurisena saddhiṃ paṭṭhapetvā asakkuṇantassāpi pāsaṃso hotī”ti ñatvā evamāha. Nagaravāsinopi taṃ sutvā “asamattho nāma evaṃ na gajjati, addhā ayampi arahā bhavissatī”ti tassa mahantaṃ sakkāramakaṃsu.

##### 16

**Yenāhaṃ tenupasaṅkamī** ti “sunakkhatto kira pāthikaputto evaṃ vadatī”ti assosi. Ath’assa hīnajjhāsayattā hīnadassanāya cittaṃ udapādi.

So bhagavato vattaṃ katvā bhagavati gandhakuṭiṃ paviṭṭhe pāthikaputtassa santikaṃ gantvā pucchi “tumhe kira evarūpiṃ kathaṃ kathethā”ti? “Āma, kathemā”ti. Yadi evaṃ “mā bhāyittha vissatthā punappunaṃ evaṃ vadatha, ahaṃ samaṇassa gotamassa upaṭṭhāko, tassa visayaṃ vijānāmi, tumhehi saddhiṃ pāṭihāriyaṃ kātuṃ na sakkhissati, ahaṃ samaṇassa gotamassa kathetvā bhayaṃ uppādetvā taṃ aññato gahetvā gamissāmi, tumhe mā bhāyitthā”ti taṃ assāsetvā bhagavato santikaṃ gato. Tena vuttaṃ “yenāhaṃ tenupasaṅkamī”ti. **Taṃ vācan** tiādīsu “ahaṃ abuddhova samāno buddhomhīti vicariṃ, abhūtaṃ me kathitaṃ nāhaṃ buddho”ti vadanto taṃ vācaṃ pajahati nāma. Raho nisīditvā cintayamāno “ahaṃ ‘ettakaṃ kālaṃ abuddhova samāno buddhomhī’ti vicariṃ, ito dāni paṭṭhāya nāhaṃ buddho”ti cintayanto taṃ cittaṃ pajahati nāma. “Ahaṃ ‘ettakaṃ kālaṃ abuddhova samāno buddhomhī’ti pāpakaṃ diṭṭhiṃ gahetvā vicariṃ, ito dāni paṭṭhāya imaṃ diṭṭhiṃ pajahāmī”ti pajahanto taṃ diṭṭhiṃ paṭinissajjati nāma. Evaṃ akaronto pana taṃ vācaṃ appahāya taṃ cittaṃ appahāya taṃ diṭṭhiṃ appaṭinissajjitvāti vuccati. **Vipateyyā** ti bandhanā muttatālapakkaṃ viya gīvato pateyya, sattadhā vā pana phaleyya.

##### 17

**Rakkhatetan** ti rakkhatu etaṃ. **Ekaṃsenā** ti nippariyāyena. **Odhāritā** ti bhāsitā. **Acelo ca, bhante, pāthikaputto** ti evaṃ ekaṃsena bhagavato vācāya odhāritāya sace acelo pāthikaputto. **Virūparūpenā** ti vigatarūpena vigacchitasabhāvena rūpena attano rūpaṃ pahāya adissamānena kāyena. Sīhabyagghādivasena vā vividharūpena sammukhībhāvaṃ āgaccheyya. **Tadassa bhagavato musā** ti evaṃ sante bhagavato taṃ vacanaṃ musā bhaveyyāti musāvādena niggaṇhāti. Ṭhapetvā kira etaṃ na aññena bhagavā musāvādena niggahitapubboti.

##### 18

**Dvayagāminī** ti sarūpena atthibhāvaṃ, atthena natthibhāvanti evaṃ dvayagāminī. Alikatucchanipphalavācāya etaṃ adhivacanaṃ.

##### 19

**Ajitopi nāma licchavīnaṃ senāpatī** ti so kira bhagavato upaṭṭhāko ahosi, so kālamakāsi. Ath’assa sarīrakiccaṃ katvā manussā pāthikaputtaṃ pucchiṃsu “kuhiṃ nibbatto senāpatī”ti? So āha – “mahāniraye nibbatto”ti. Idañca pana vatvā puna āha “tumhākaṃ senāpati mama santikaṃ āgamma ahaṃ tumhākaṃ vacanamakatvā samaṇassa gotamassa vādaṃ patiṭṭhapetvā niraye nibbattomhī”ti paroditthāti. **Tenupasaṅkami divāvihārāyā** ti ettha “pāṭihāriyakaraṇatthāyā”ti kasmā na vadati? Abhāvā. Sammukhībhāvopi hissa tena saddhiṃ natthi, kuto pāṭihāriyakaraṇaṃ, tasmā tathā avatvā “divāvihārāyā”ti āha.

### Iddhipāṭihāriyakathāvaṇṇanā

##### 20

**Gahapatinecayikā** ti gahapati mahāsālā. Tesañhi mahādhanadhaññanicayo, tasmā “necayikā”ti vuccanti. **Anekasahassā** ti sahassehipi aparimāṇagaṇanā. Evaṃ mahatiṃ kira parisaṃ ṭhapetvā sunakkhattaṃ añño sannipātetuṃ samattho natthi. Teneva bhagavā ettakaṃ kālaṃ sunakkhattaṃ gahetvā vicari.

##### 21

**Bhayan** ti cittutrāsabhayaṃ. **Chambhitattan** ti sakalasarīracalanaṃ. **Lomahaṃso** ti lomānaṃ uddhaggabhāvo. So kira cintesi – “ahaṃ atimahantaṃ kathaṃ kathetvā sadevake loke aggapuggalena saddhiṃ paṭiviruddho, mayhaṃ kho panabbhantare arahattaṃ vā pāṭihāriyakaraṇahetu vā natthi, samaṇo pana gotamo pāṭihāriyaṃ karissati, ath’assa pāṭihāriyaṃ disvā mahājano ‘tvaṃ dāni pāṭihāriyaṃ kātuṃ asakkonto kasmā attano pamāṇamajānitvā loke aggapuggalena saddhiṃ paṭimallo hutvā gajjasī’ti kaṭṭhaleḍḍudaṇḍādīhi viheṭhessatī”ti. Tenassa mahājanasannipātañceva tena bhagavato ca āgamanaṃ sutvā bhayaṃ vā chambhitattaṃ vā lomahaṃso vā udapādi. So tato dukkhā muccitukāmo tindukakhāṇukaparibbājakārāmaṃ agamāsi. Tamatthaṃ dassetuṃ **atha kho bhagavā** tiādimāha. Tattha **upasaṅkamī** ti na kevalaṃ upasaṅkami, upasaṅkamitvā pana dūraṃ aḍḍhayojanantaraṃ paribbājakārāmaṃ paviṭṭho. Tatthapi cittassādaṃ alabhamāno antantena āvijjhitvā ārāmapaccante ekaṃ gahanaṭṭhānaṃ upadhāretvā pāsāṇaphalake nisīdi. Atha bhagavā cintesi – “sace ayaṃ bālo kassacideva kathaṃ gahetvā idhāgaccheyya, mā nassatu bālo”ti “nisinnapāsāṇaphalakaṃ tassa sarīre allīnaṃ hotū”ti adhiṭṭhāsi. Saha adhiṭṭhānacittena taṃ tassa sarīre allīyi. So mahāaddubandhanabaddho viya chinnapādo viya ca ahosi.

**Assosī** ti ito cito ca pāthikaputtaṃ pariyesamānā parisā tassa anupadaṃ gantvā nisinnaṭṭhānaṃ ñatvā āgatena aññatarena purisena “tumhe kaṃ pariyesathā”ti vutte pāthikaputtanti. So “tindukakhāṇukaparibbājakārāme nisinno”ti vuttavacanena assosi.

##### 22

**Saṃsappatī** ti osīdati. Tattheva sañcarati. **Pāvaḷā** vuccati ānisadaṭṭhikā.

##### 23

**Parābhūtarūpo** ti parājitarūpo, vinaṭṭharūpo vā.

##### 25

**Goyugehī** ti goyuttehi satamattehi vā sahassamattehi vā yugehi. **Āviñcheyyāmā** ti ākaḍḍheyyāma. **Chijjeyyun** ti chindeyyuṃ. Pāthikaputto vā bandhaṭṭhāne chijjeyya.

##### 26

**Dārupattikantevāsī** ti dārupattikassa antevāsī. Tassa kira etad ahosi “tiṭṭhatu tāva pāṭihāriyaṃ, samaṇo gotamo ‘acelo pāthikaputto āsanāpi na vuṭṭhahissatī’ti āha. Handāhaṃ gantvā yena kenaci upāyena taṃ āsanā vuṭṭhāpemi. Ettāvatā ca samaṇassa gotamassa parājayo bhavissatī”ti. Tasmā evamāha.

##### 27

**Sīhassā** ti cattāro sīhā tiṇasīho ca kāḷasīho ca paṇḍusīho ca kesarasīho ca. Tesaṃ catunnaṃ sīhānaṃ kesarasīho aggataṃ gato, so idhādhippeto. **Migarañño** ti sabbacatuppadānaṃ rañño. **Āsayan** ti nivāsaṃ. **Sīhanādan** ti abhītanādaṃ. **Gocarāya pakkameyyan** ti āhāratthāya pakkameyyaṃ. **Varaṃ varan** ti uttamuttamaṃ, thūlaṃ thūlanti attho. **Mudumaṃsānī** ti mudūni maṃsāni. “Madhumaṃsānī”tipi pāṭho, madhuramaṃsānīti attho. **Ajjhupeyyan** ti upagaccheyyaṃ. **Sīhanādaṃ naditvā** ti ye dubbalā pāṇā, te palāyantūti attano sūrabhāvasannissitena kāruññena naditvā.

##### 28

**Vighāsasaṃvaḍḍho** ti vighāsena saṃvaḍḍho, vighāsaṃ bhakkhitā tirittamaṃsaṃ khāditvā vaḍḍhito. **Ditto** ti dappito thūlasarīro. **Balavā** ti balasampanno. **Etadahosī** ti kasmā ahosi? Asmimānadosena.

Tatrāyaṃ anupubbikathā – ekadivasaṃ kira so sīho gocarato nivattamāno taṃ siṅgālaṃ bhayena palāyamānaṃ disvā kāruññajāto hutvā “vayasa, mā bhāyi, tiṭṭha ko nāma tvan”ti āha. Jambuko nāmāhaṃ sāmīti. Vayasa, jambuka, ito paṭṭhāya maṃ upaṭṭhātuṃ sakkhissasīti. Upaṭṭhahissāmīti. So tato paṭṭhāya upaṭṭhāti. Sīho gocarato āgacchanto mahantaṃ mahantaṃ maṃsakhaṇḍaṃ āharati. So taṃ khāditvā avidūre pāsāṇapiṭṭhe vasati. So katipāhaccayeneva thūlasarīro mahākhandho jāto. Atha naṃ sīho avoca – “vayasa, jambuka, mama vijambhanakāle avidūre ṭhatvā ‘viroca sāmī’ti vattuṃ sakkhissasī”ti. Sakkomi sāmīti. So tassa vijambhanakāle tathā karoti. Tena sīhassa atireko asmimāno hoti.

Athekadivasaṃ jarasiṅgālo udakasoṇḍiyaṃ pānīyaṃ pivanto attano chāyaṃ olokento addasa attano thūlasarīratañceva mahākhandhatañca. Disvā ‘jarasiṅgālosmī’ti manaṃ akatvā “ahampi sīho jāto”ti maññi. Tato attanāva attānaṃ etadavoca – “vayasa, jambuka, yuttaṃ nāma tava iminā attabhāvena parassa ucchiṭṭhamaṃsaṃ khādituṃ, kiṃ tvaṃ puriso na hosi, sīhassāpi cattāro pādā dve dāṭhā dve kaṇṇā ekaṃ naṅguṭṭhaṃ, tavapi sabbaṃ tatheva, kevalaṃ tava kesarabhāramattameva natthī”ti. Tassevaṃ cintayato asmimāno vaḍḍhi. Ath’assa tena asmimānadosena etaṃ “ko cāhan”tiādi maññitamahosi. Tattha **ko cāhan** ti ahaṃ ko, sīho migarājā ko, na me ñāti, na sāmiko, kimahaṃ tassa nipaccakāraṃ karomīti adhippāyo. **Siṅgālakaṃyevā** ti siṅgālaravameva. **Bheraṇḍakaṃyevā** ti appiyaamanāpasaddameva. **Ke ca chave siṅgāle** ti ko ca lāmako siṅgālo. **Ke pana sīhanāde** ti ko pana sīhanādo siṅgālassa ca sīhanādassa ca ko sambandhoti adhippāyo. **Sugatāpadānesū** ti sugatalakkhaṇesu. Sugatassa sāsanasambhūtāsu tīsu sikkhāsu. Kathaṃ panesa tattha jīvati? Etassa hi cattāro paccaye dadamānā sīlādiguṇasampannānaṃ sambuddhānaṃ demāti denti, tena esa abuddho samāno buddhānaṃ niyāmitapaccaye paribhuñjanto sugatāpadānesu jīvati nāma. **Sugatātirittānī** ti tesaṃ kira bhojanāni dadamānā buddhānañca buddhasāvakānañca datvā pacchā avasesaṃ sāyanhasamaye denti. Evamesa sugatātirittāni bhuñjati nāma. **Tathāgate** ti tathāgataṃ arahantaṃ sammāsambuddhaṃ āsādetabbaṃ ghaṭṭayitabbaṃ. Atha vā “tathāgate”tiādīni upayogabahuvacanāneva. **Āsādetabban** ti idampi bahuvacanameva ekavacanaṃ viya vuttaṃ. **Āsādanā** ti ahaṃ buddhena saddhiṃ pāṭihāriyaṃ karissāmīti ghaṭṭanā.

##### 29

**Samekkhiyānā** ti samekkhitvā, maññitvāti attho. **Amaññī** ti puna amaññittha **kotthū** ti siṅgālo.

##### 30

**Attānaṃ vighāse samekkhiyā** ti soṇḍiyaṃ ucchiṭṭhodake thūlaṃ attabhāvaṃ disvā. **Yāva attānaṃ na passatī** ti yāva ahaṃ sīhavighāsasaṃvaḍḍhitako jarasiṅgāloti evaṃ yathābhūtaṃ attānaṃ na passati. **Byaggho** ti **maññatī** ti sīhohamasmīti maññati, sīhena vā samānabalo byagghoyeva ahanti maññati.

##### 31

**Bhutvāna bheke** ti āvāṭamaṇḍūke khāditvā. **Khalamūsikāyo** ti khalesu mūsikāyo ca khāditvā. **Kaṭasīsu khittāni ca koṇapānī** ti susānesu chaḍḍitakuṇapāni ca khāditvā. **Mahāvane** ti mahante vanasmiṃ. **Suññavane** ti tucchavane. **Vivaḍḍho** ti vaḍḍhito. **Tatheva so siṅgālakaṃ anadī** ti evaṃ saṃvaḍḍhopi migarājāhamasmīti maññitvāpi yathā pubbe dubbalasiṅgālakāle, tatheva so siṅgālaravaṃyeva aravīti. Imāyapi gāthāya bhekādīni bhutvā vaḍḍhitasiṅgālo viya lābhasakkāragiddho tvanti pāthikaputtameva ghaṭṭesi.

**Nāgehī** ti hatthīhi. **Mahābandhanā** ti mahatā kilesabandhanā mocetvā. **Mahāviduggā** ti mahāviduggaṃ nāma cattāro oghā. Tato uddharitvā nibbānathale patiṭṭhapetvā.

### Aggaññapaññattikathāvaṇṇanā

##### 36

Iti “bhagavā ettakena kathāmaggena pāṭihāriyaṃ na karotī”ti padassa anusandhiṃ dassetvā idāni “na aggaññaṃ paññāpetī”ti imassa anusandhiṃ dassento **aggaññañcāhan** ti desanaṃ ārabhi. Tattha **aggaññañcāhan** ti ahaṃ, bhaggava, aggaññañca pajānāmi lokuppatticariyavaṃsañca. **Tañca pajānāmī** ti na kevalaṃ aggaññameva, tañca aggaññaṃ pajānāmi. Tato ca uttaritaraṃ sīlasamādhito paṭṭhāya yāva sabbaññutaññāṇā pajānāmi. **Tañca pajānaṃ na parāmasāmī** ti tañca pajānantopi ahaṃ idaṃ nāma pajānāmīti taṇhādiṭṭhimānavasena na parāmasāmi. Natthi tathāgatassa parāmāsoti dīpeti. **Paccattaññeva nibbuti viditā** ti attanāyeva attani kilesanibbānaṃ viditaṃ. **Yadabhijānaṃ tathāgato** ti yaṃ kilesanibbānaṃ jānanto tathāgato. **No anayaṃ āpajjatī** ti aviditanibbānā titthiyā viya anayaṃ dukkhaṃ byasanaṃ nāpajjati.

##### 37

Idāni yaṃ taṃ titthiyā aggaññaṃ paññapenti, taṃ dassento **santi bhaggavā** tiādimāha. Tattha **issarakuttaṃ brahmakuttan** ti issarakataṃ brahmakataṃ, issaranimmitaṃ brahmanimmitanti attho. Brahmā eva hi ettha ādhipaccabhāvena issaroti veditabbo. **Ācariyakan** ti ācariyabhāvaṃ ācariyavādaṃ. Tattha ācariyavādo aggaññaṃ. Aggaññaṃ pana ettha desitanti katvā so aggaññaṃ tveva vutto. **Kathaṃ vihitakan** ti kena vihitaṃ kinti vihitaṃ. Sesaṃ brahmajāle vitthāritanayen’eva veditabbaṃ.

##### 41

**Khiḍḍāpadosikan** ti khiḍḍāpadosikamūlaṃ.

##### 47

**Asatā** ti avijjamānena, asaṃvijjamānaṭṭhenāti attho. **Tucchā** ti tucchena antosāravirahitena. **Musā** ti musāvādena. **Abhūtenā** ti bhūtatthavirahitena. **Abbhācikkhantī** ti abhiācikkhanti. **Viparīto** ti viparītasañño viparītacitto. **Bhikkhavo cā** ti na kevalaṃ samaṇo gotamoyeva, ye ca assa anusiṭṭhiṃ karonti, te bhikkhū ca viparītā. Atha yaṃ sandhāya viparītoti vadanti, taṃ dassetuṃ **samaṇo gotamo** tiādi vuttaṃ. **Subhaṃ vimokkhan** ti vaṇṇakasiṇaṃ. **Asubhantvevā** ti subhañca asubhañca sabbaṃ asubhanti evaṃ pajānāti. **Subhantveva tasmiṃ samaye** ti subhanti eva ca tasmiṃ samaye pajānāti, na asubhaṃ. **Bhikkhavo cā** ti ye te evaṃ vadanti, tesaṃ bhikkhavo ca antevāsikasamaṇā viparītā. **Pahotī** ti samattho paṭibalo.

##### 48

**Dukkaraṃ kho** ti ayaṃ paribbājako yad idaṃ “evaṃpasanno ahaṃ, bhante”tiādimāha, taṃ sāṭheyyena kohaññena āha. Evaṃ kirassa ahosi – “samaṇo gotamo mayhaṃ ettakaṃ dhammakathaṃ kathesi, tamahaṃ sutvāpi pabbajituṃ na sakkomi, mayā etassa sāsanaṃ paṭipannasadisena bhavituṃ vaṭṭatī”ti. Tato so sāṭheyyena kohaññena evamāha. Tenassa bhagavā mammaṃ ghaṭṭento viya “dukkaraṃ kho etaṃ, bhaggava tayā aññadiṭṭhikenā”tiādimāha. Taṃ poṭṭhapādasutte vuttatthameva. **Sādhukamanurakkhā** ti suṭṭhu anurakkha.

Iti bhagavā pasādamattānurakkhaṇe paribbājakaṃ niyojesi. Sopi evaṃ mahantaṃ suttantaṃ sutvāpi nāsakkhi kilesakkhayaṃ kātuṃ. Desanā panassa āyatiṃ vāsanāya paccayo ahosi. Sesaṃ sabbattha uttānatthamevāti.

{{<eof>}}
    Iti sumaṅgalavilāsiniyā dīghanikāyaṭṭhakathāyaṃ<br>
    Pāthikasuttavaṇṇanā niṭṭhitā.
{{</eof>}}