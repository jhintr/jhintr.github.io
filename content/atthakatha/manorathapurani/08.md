---
title: "Aṭṭhakanipāta"
subtitle: ""
language: "pi"
date: 2022-07-28T08:30:25+08:00
lastmod: 2022-07-28T08:30:25+08:00
draft: false
brewing: false
weight: 8
---

## Paṭhamapaṇṇāsakaṃ

{{<subtitle>}}1. Mettāvaggo{{</subtitle>}}

## 1. Mettāsuttavaṇṇanā

#### 1

Aṭṭhakanipātassa paṭhame **āsevitāyā** ti ādarena sevitāya. **Bhāvitāyā** ti vaḍḍhitāya. **Bahulīkatāyā** ti punappunaṃ katāya. **Yānikatāyā** ti yuttayānasadisakatāya. **Vatthukatāyā** ti patiṭṭhānaṭṭhena vatthu viya katāya. **Anuṭṭhitāyā** ti paccupaṭṭhitāya. **Paricitāyā** ti samantato citāya upacitāya. **Susamāraddhāyā** ti suṭṭhu samāraddhāya sukatāya. **Ānisaṃsā** ti guṇā. **Sukhaṃ supatī** ti ādīsu yaṃ vattabbaṃ, taṃ ekādasakanipāte vakkhāma.

**Appamāṇan** ti pharaṇavasena appamāṇaṃ. **Tanū saṃyojanā honti, passato upadhikkhayan** ti mettāpadaṭṭhānāya vipassanāya anukkamena upadhikkhayasaṅkhātaṃ arahattaṃ pattassa dasa saṃyojanā pahīyantīti attho. Atha vā **tanū saṃyojanā hontī** ti paṭighañceva paṭighasampayuttasaṃyojanā ca tanukā honti. **Passato upadhikkhayan** ti tesaṃ yeva kilesūpadhīnaṃ khayasaṅkhātaṃ mettaṃ adhigamavasena passantassa. **Kusalī tena hotī** ti tena mettāyanena kusalo hoti. **Sattasaṇḍan** ti sattasaṅkhātena saṇḍena samannāgataṃ, sattabharitanti attho. **Vijetvā** ti adaṇḍena asatthena dhammeneva vijinitvā. **Rājisayo** ti isisadisā dhammikarājāno. **Yajamānā** ti dānāni dadamānā. **Anupariyagā** ti vicariṃsu.

**Assamedhan** ti ādīsu porāṇakarājakāle kira sassamedhaṃ, purisamedhaṃ, sammāpāsaṃ, vācāpeyyanti cattāri saṅgahavatthūni ahesuṃ, yehi rājāno lokaṃ saṅgaṇhiṃsu. Tattha nipphannasassato dasamabhāgaggahaṇaṃ **sassamedhaṃ** nāma, sassasampādane medhāvitāti attho. Mahāyodhānaṃ chamāsikaṃ bhattavetanānuppadānaṃ **purisamedhaṃ** nāma, purisasaṅgaṇhane medhāvitāti attho. Daliddamanussānaṃ hatthato lekhaṃ gahetvā tīṇi vassāni vinā vaḍḍhiyā sahassadvisahassamattadhanānuppadānaṃ **sammāpāsaṃ** nāma. Tañ hi sammā manusse pāseti hadaye bandhitvā viya ṭhapeti, tasmā sammāpāsanti vuccati. “Tāta, mātulā” ti ādinā nayena pana saṇhavācābhaṇanaṃ **vācāpeyyaṃ** nāma, piyavācāti attho. Evaṃ catūhi saṅgahavatthūhi saṅgahitaṃ raṭṭhaṃ iddhañceva hoti, phītañca, bahuannapānaṃ, khemaṃ, nirabbudaṃ. Manussā mudā modamānā ure putte naccentā apārutagharā viharanti. Idaṃ gharadvāresu aggaḷānaṃ abhāvato **niraggaḷan** ti vuccati. Ayaṃ porāṇikā paveṇi.

Aparabhāge pana okkākarājakāle brāhmaṇā imāni cattāri saṅgahavatthūni imañca raṭṭhasampattiṃ parivattetvā uddhaṃmūlakaṃ katvā **assamedhaṃ purisamedhan** tiādike pañca yaññe nāma akaṃsu. Tesu assamettha medhanti vadhentīti **assamedho**. Dvīhi pariyaññehi yajitabbassa ekavīsatiyūpassa ekasmiṃ pacchimadivaseyeva sattanavutipañcapasusataghātabhiṃsanassa ṭhapetvā bhūmiñca purise ca avasesasabbavibhavadakkhiṇassa yaññassetaṃ adhivacanaṃ. Purisamettha medhantīti **purisamedho**. Catūhi pariyaññehi yajitabbassa saddhiṃ bhūmiyā assamedhe vuttavibhavadakkhiṇassa yaññassetaṃ adhivacanaṃ. Sammamettha pāsantīti **sammāpāso**. Divase divase yugacchiggaḷe pavesanadaṇḍakasaṅkhātaṃ sammaṃ khipitvā tassa patitokāse vediṃ katvā saṃhārimehi yūpādīhi sarassatīnadiyā nimuggokāsato pabhuti paṭilomaṃ gacchantena yajitabbassa satrayāgassetaṃ adhivacanaṃ. Vājamettha pivantīti **vājapeyyo**. Ekena pariyaññena sattarasahi pasūhi yajitabbassa beluvayūpassa sattarasakadakkhiṇassa yaññassetaṃ adhivacanaṃ. Natthi ettha aggaḷāti **niraggaḷo**. Navahi pariyaññehi yajitabbassa saddhiṃ bhūmiyā ca purisehi ca assamedhe vuttavibhavadakkhiṇassa sabbamedhapariyāyanāmassa assamedhavikappassetaṃ adhivacanaṃ.

**Kalampi te nānubhavanti soḷasin** ti te sabbe pi mahāyāgā ekassa mettācittassa vipākamahantatāya soḷasiṃ kalaṃ na agghanti, soḷasamaṃ bhāgaṃ na pāpuṇantīti attho. **Na jinātī** ti na attanā parassa jāniṃ karoti. **Na jāpaye** ti na parena parassa jāniṃ kāreti. **Mettaṃso** ti mettāyamānacittakoṭṭhāso hutvā. **Sabbabhūtānan** ti sabbasattesu. **Veraṃ tassa na kenacī** ti tassa kenaci saddhiṃ akusalaveraṃ vā puggalaveraṃ vā natthi.

## 2. Paññāsuttavaṇṇanā

#### 2

Dutiye **ādibrahmacariyikāyā** ti maggabrahmacariyassa ādibhūtāya. **Paññāyā** ti vipassanāya. **Garuṭṭhāniyan** ti gāravuppattipaccayabhūtaṃ garubhāvanīyaṃ. **Tibban** ti bahalaṃ. **Paripucchatī** ti atthapāḷianusandhipubbāparaṃ pucchati. **Paripañhatī** ti pañhaṃ karoti, idañcidañca paṭipucchissāmīti vitakketi. **Dvayenā** ti duvidhena. **Anānākathiko** ti anānattakathiko hoti. **Atiracchānakathiko** ti nānāvidhaṃ tiracchānakathaṃ na katheti. **Ariyaṃ vā tuṇhībhāvan** ti ariyatuṇhībhāvo nāma catutthajjhānaṃ, sesakammaṭṭhānamanasikāropi vaṭṭati. **Jānaṃ jānātī** ti jānitabbakaṃ jānāti. **Passaṃ passatī** ti passitabbakaṃ passati. **Piyattāyā** ti piyabhāvatthāya. **Garuttāyā** ti garubhāvatthāya. **Bhāvanāyā** ti bhāvanatthāya guṇasambhāvanāya vā. **Sāmaññāyā** ti samaṇadhammatthāya. **Ekībhāvāyā** ti nirantarabhāvatthāya.

## 3-4. Appiyasuttadvayavaṇṇanā

#### 3-4

Tatiye **appiyapasaṃsī** ti appiyajanassa pasaṃsako vaṇṇabhāṇī. **Piyagarahī** ti piyajanassa nindako garahako. Catutthe **anavaññattikāmo** ti “aho vata maṃ aññena avajāneyyun” ti anavajānanakāmo. **Akālaññū** ti kathākālaṃ na jānāti, akāle katheti. **Asucī** ti asucīhi kāyakammādīhi samannāgato.

## 5. Paṭhamalokadhammasuttavaṇṇanā

#### 5

Pañcame lokassa dhammāti **lokadhammā**. Etehi muttā nāma natthi, buddhānampi honti. Ten’ev’āha – **lokaṃ anuparivattantī** ti anubandhanti nappajahanti, lokato na nivattantīti attho. **Loko ca aṭṭha lokadhamme anuparivattatī** ti ayañca loko ete anubandhati na pajahati, tehi dhammehi na nivattatīti attho.

**Lābho alābho** ti lābhe āgate alābho āgatoyevāti veditabbo. **Ayasā** dīsupi eseva nayo. **Avekkhati vipariṇāmadhamme** ti “vipariṇāmadhammā ime” ti evaṃ avekkhati. **Vidhūpitā** ti vidhamitā viddhaṃsitā. **Padañca ñatvā** ti nibbānapadaṃ jānitvā. **Sammappajānāti bhavassa pāragū** ti bhavassa pāraṃ gato nipphattiṃ matthakaṃ patto, nibbānapadaṃ ñatvāva taṃ pāraṃ gatabhāvaṃ sammappajānātīti. Imasmiṃ sutte vaṭṭavivaṭṭaṃ kathitaṃ.

## 6. Dutiyalokadhammasuttavaṇṇanā

#### 6

Chaṭṭhe **ko viseso** ti kiṃ visesakāraṇaṃ. **Ko adhippayāso** ti ko adhikappayogo. **Pariyādāyā** ti gahetvā pariniṭṭhapetvā. Idhāpi vaṭṭavivaṭṭameva kathitaṃ.

## 7. Devadattavipattisuttavaṇṇanā

#### 7

Sattame **acirapakkante** ti saṅghaṃ bhinditvā na cirapakkante. **Ārabbhā** ti āgamma paṭicca sandhāya. **Attavipattin** ti attano vipattiṃ vipannākāraṃ. Sesapadesupi eseva nayo. **Abhibhuyyā** ti abhibhavitvā madditvā.

## 8. Uttaravipattisuttavaṇṇanā

#### 8

Aṭṭhame **vaṭajālikāyan** ti evaṃnāmake vihāre. So kira vaṭavane niviṭṭhattā vaṭajālikāti saṅkhaṃ gato. **Pāturahosī** ti imamatthaṃ devarañño ārocessāmīti gantvā pākaṭo ahosi. **Ādibrahmacariyako** ti sikkhattayasaṅgahassa sakalasāsanabrahmacariyassa ādibhūto.

## 9. Nandasuttavaṇṇanā

#### 9

Navame **kulaputto** ti jātikulaputto. **Balavā** ti thāmasampanno. **Pāsādiko** ti rūpasampattiyā pasādajanako. **Tibbarāgo** ti bahalarāgo. **Kimaññatrā** ti ādīsu ayamattho – kiṃ aññena kāraṇena kathitena, ayaṃ nando indriyesu guttadvāro bhojane mattaññū jāgariyamanuyutto satisampajaññena samannāgato, yehi nando sakkoti paripuṇṇaṃ parisuddhaṃ brahmacariyaṃ carituṃ. Sace imehi kāraṇehi samannāgato nābhavissa, na sakkuṇeyyāti. **Itiha tatthā** ti evaṃ tattha. Imasmiṃ sutte vaṭṭameva kathitaṃ.

## 10. Kāraṇḍavasuttavaṇṇanā

#### 10

Dasame **aññenāññaṃ paṭicaratī** ti aññena kāraṇena vacanena vā aññaṃ kāraṇaṃ vacanaṃ vā paṭicchādeti. **Bahiddhā kathaṃ apanāmetī** ti bāhirato aññaṃ āgantukakathaṃ otāreti. **Apaneyyeso** ti apaneyyo nīharitabbo esa. **Samaṇadūsī** ti samaṇadūsako. **Samaṇapalāpo** ti vīhīsu vīhipalāpo viya nissāratāya samaṇesu samaṇapalāpo. **Samaṇakāraṇḍavo** ti samaṇakacavaro. **Bahiddhā nāsentī** ti bahi nīharanti. **Yavakaraṇe** ti yavakhette. **Phuṇamānassā** ti ucce ṭhāne ṭhatvā mahāvāte opuniyamānassa. **Apasammajjantī** ti sāradhaññānaṃ ekato dubbaladhaññānaṃ ekato karaṇatthaṃ punappunaṃ apasammajjanti, apasammajjanisaṅkhātena vātaggāhinā suppena vā vatthena vā nīharanti. **Daddaran** ti daddarasaddaṃ.

**Saṃvāsāyan** ti saṃvāsena ayaṃ. **Vijānāthā** ti jāneyyātha. **Santavāco** ti saṇhavāco. **Janavatī** ti janamajjhe. **Raho karoti karaṇan** ti karaṇaṃ vuccati pāpakammaṃ, taṃ raho paṭicchanno hutvā karoti. **Saṃsappī ca musāvādī** ti saṃsappitvā musāvādī, musā bhaṇanto saṃsappati phandatīti attho. Imasmiṃ sutte vaṭṭameva kathetvā gāthāsu vaṭṭavivaṭṭaṃ kathitanti.

{{<eop>}}Mettāvaggo paṭhamo.{{</eop>}}

{{<subtitle>}}2. Mahāvaggo{{</subtitle>}}

## 1. Verañjasuttavaṇṇanā

#### 11

Dutiyassa paṭhame **abhivādetī** ti evamādīni **na samaṇo gotamo** ti ettha vuttanakārena yojetvā evamettha attho veditabbo “na vandati nāsanā vuṭṭhāti, nāpi ‘idha bhonto nisīdantū’ ti evaṃ āsanena vā nimantetī” ti. Ettha hi vā-saddo vibhāvane nāma atthe “rūpaṃ niccaṃ vā aniccaṃ vā” ti ādīsu viya. Evaṃ vatvā atha attano abhivādanādīni akarontaṃ Bhagavantaṃ disvā āha – **tayidaṃ, bho gotama, tathevā** ti. Yaṃ taṃ mayā sutaṃ, taṃ tatheva, taṃ savanañca me dassanañca saṃsandati sameti, atthato ekībhāvaṃ gacchati. Na hi bhavaṃ gotamo…pe… āsanena vā nimantetīti. Evaṃ attanā sutaṃ diṭṭhena nigametvā nindanto āha – **tayidaṃ, bho gotama, na sampannamevā** ti taṃ abhivādanādīnaṃ akaraṇaṃ ayuttamevāti.

Ath’assa Bhagavā attukkaṃsanaparavambhanadosaṃ anupagamma karuṇāsītalena hadayena taṃ aññāṇaṃ vidhamitvā yuttabhāvaṃ dassetukāmo **nāhaṃ taṃ brāhmaṇā** tiādimāha. Tatrāyaṃ saṅkhepattho – ahaṃ, brāhmaṇa, appaṭihatena sabbaññutaññāṇacakkhunā olokentopi taṃ puggalaṃ etasmiṃ sadevakādibhede loke na passāmi, yamahaṃ abhivādeyyaṃ vā paccuṭṭheyyaṃ vā āsanena vā nimanteyyaṃ. Anacchariyaṃ vā etaṃ, svāhaṃ ajja sabbaññutaṃ patto evarūpaṃ nipaccākārārahaṃ puggalaṃ na passāmi. Api ca kho yadāpāhaṃ sampatijātova uttarena mukho sattapadavītihārena gantvā sakalaṃ dasasahassilokadhātuṃ olokesiṃ, tadāpi etasmiṃ sadevakādibhede loke taṃ puggalaṃ na passāmi, yamahaṃ evarūpaṃ nipaccakāraṃ kareyyaṃ. Atha kho maṃ soḷasakappasahassāyuko khīṇāsavamahābrahmāpi añjaliṃ paggahetvā “tvaṃ loke mahāpuriso, tvaṃ sadevakassa lokassa aggo ca jeṭṭho ca seṭṭho ca, natthi tayā uttaritaro” ti sañjātasomanasso patimānesi. Tadāpi cāhaṃ attanā uttaritaraṃ apassanto āsabhiṃ vācaṃ nicchāresiṃ – “aggohamasmi lokassa, jeṭṭhohamasmi lokassa, seṭṭhohamasmi lokassā” ti. Evaṃ sampatijātassāpi mayhaṃ abhivādanādiraho puggalo natthi, svāhaṃ idāni sabbaññutaṃ patto kaṃ abhivādeyyaṃ. Tasmā tvaṃ, brāhmaṇa, mā tathāgatā evarūpaṃ paramanipaccakāraṃ patthayi. Yañhi, brāhmaṇa, tathāgato abhivādeyya vā…pe… āsanena vā nimanteyya, muddhāpi tassa puggalassa rattipariyosāne paripākasithilabandhanaṃ vaṇṭā muttatālaphalaṃ viya gīvato chijjitvā sahasāva bhūmiyaṃ nipateyya.

Evaṃ vuttepi brāhmaṇo duppaññatāya Tathāgatassa lokajeṭṭhabhāvaṃ asallakkhento kevalaṃ taṃ vacanaṃ asahamāno āha – **arasarūpo bhavaṃ gotamo** ti. Ayaṃ kirassa adhippāyo – yaṃ loke abhivādanapaccuṭṭhānaañjalikammasāmīcikammaṃ “sāmaggiraso” ti vuccati, taṃ bhoto Gotamassa natthi. Tasmā arasarūpo bhavaṃ gotamo, arasajātiko arasasabhāvoti. Ath’assa Bhagavā cittamudubhāvajananatthaṃ ujuvipaccanīkabhāvaṃ pariharanto aññathā tassa vacanassa atthaṃ attani sandassento **atthi khvesa, brāhmaṇa, pariyāyo** tiādimāha.

Tattha **atthi khvesā** ti atthi kho esa. **Pariyāyo** ti kāraṇaṃ. Idaṃ vuttaṃ hoti – atthi kho, brāhmaṇa, etaṃ kāraṇaṃ, yena kāraṇena maṃ “arasarūpo bhavaṃ gotamo” ti vadamāno puggalo sammā vadeyya, avitathavādīti saṅkhaṃ gaccheyya. Katamo pana soti? Ye te, brāhmaṇa, rūparasā…pe… phoṭṭhabbarasā, te Tathāgatassa pahīnāti. Kiṃ vuttaṃ hoti? Ye te jātivasena vā upapattivasena vā seṭṭhasammatānampi puthujjanānaṃ rūpārammaṇādīni assādentānaṃ abhinandantānaṃ rajjantānaṃ uppajjanti kāmasukhassādasaṅkhātā rūparasā, saddarasā, gandharasā, rasarasā, phoṭṭhabbarasā, ye imaṃ lokaṃ gīvāya bandhitvā viya āviñchanti, vatthārammaṇādisāmaggiyañca uppannattā sāmaggirasāti vuccanti. Te sabbe pi Tathāgatassa pahīnā. “Mayhaṃ pahīnā” ti vattabbepi mamākārena attānaṃ anukkhipanto dhammaṃ deseti, desanāvilāso vā esa Tathāgatassa.

Tattha **pahīnā** ti cittasantānato vigatā, pajahitā vā. Etasmiṃ panatthe karaṇe sāmivacanaṃ daṭṭhabbaṃ. Ariyamaggasatthena ucchinnaṃ taṇhāvijjāmayaṃ mūlaṃ etesanti **ucchinnamūlā**. Tālavatthu viya nesaṃ vatthu katanti **tālāvatthukatā**. Yathā hi tālarukkhaṃ samūlaṃ uddharitvā tassa vatthumatte tasmiṃ padese kate na puna tassa tālassa uppatti paññāyati, evaṃ ariyamaggasatthena samūle rūpādirase uddharitvā tesaṃ pubbe uppannapubbabhāvena vatthumatte cittasantāne kate sabbe pi te tālāvatthukatāti vuccanti. Aviruḷhidhammattā vā matthakacchinnatālo viya katāti tālāvatthukatā. Yasmā pana evaṃ tālāvatthukatā anabhāvaṃkatā honti, yathā nesaṃ pacchābhāvo na hoti, tathā katā honti. Tasmā āha – **anabhāvaṃkatā** ti. **Āyatiṃ anuppādadhammā** ti anāgate anuppajjanakasabhāvā.

**No ca kho yaṃ tvaṃ sandhāya vadesī** ti yañca kho tvaṃ sandhāya vadesi, so pariyāyo na hoti. Nanu ca evaṃ vutte yo brāhmaṇena vutto sāmaggiraso, tassa attani vijjamānatā anuññātā hotīti? Na hoti. Yo hi naṃ sāmaggirasaṃ kātuṃ bhabbo hutvā na karoti, so tadabhāvena arasarūpoti vattabbataṃ arahati. Bhagavā pana abhabbova etaṃ kātuṃ, tenassa kāraṇe abhabbataṃ pakāsento āha – “no ca kho yaṃ tvaṃ sandhāya vadesī” ti. Yaṃ pariyāyaṃ sandhāya tvaṃ maṃ “arasarūpo” ti vadesi, so amhesu neva vattabboti.

Evaṃ brāhmaṇo attanā adhippetaṃ arasarūpataṃ āropetuṃ asakkonto athāparaṃ **nibbhogo bhavan** tiādimāha. Sabbapariyāyesu cettha vuttanayen’eva yojanākkamaṃ viditvā sandhāyabhāsitamatthaṃ evaṃ veditabbaṃ – brāhmaṇo tadeva vayovuddhānaṃ abhivādanādikammaṃ loke “sāmaggiparibhogo” ti maññamāno tadabhāvena ca Bhagavantaṃ “nibbhogo” tiādimāha. Bhagavā ca yvāyaṃ rūpādīsu sattānaṃ chandarāgaparibhogo, tadabhāvaṃ attani sampassamāno aparaṃ pariyāyamanujāni.

Puna brāhmaṇo yaṃ loke vayovuddhānaṃ abhivādanādikulasamudācārakammaṃ lokiyā karonti, tassa akiriyaṃ sampassamāno Bhagavantaṃ **akiriyavādo** ti āha. Bhagavā pana yasmā kāyaduccaritādīnaṃ akiriyaṃ vadati, tasmā taṃ akiriyavāditaṃ attani sampassamāno aparaṃ pariyāyamanujāni. Tattha ṭhapetvā kāyaduccaritādīni avasesā akusalā dhammā **anekavihitā pāpakā akusalā dhammā** ti veditabbā.

Puna brāhmaṇo tadeva abhivādanādikammaṃ Bhagavati apassanto “imaṃ āgamma ayaṃ lokatanti lokapaveṇī ucchijjatī” ti maññamāno Bhagavantaṃ **ucchedavādo** ti āha. Bhagavā pana yasmā pañcakāmaguṇikarāgassa c’eva akusalacittadvayasampayuttassa ca dosassa anāgāmimaggena ucchedaṃ vadati, sabbākusalasambhavassa pana mohassa arahattamaggena ucchedaṃ vadati, ṭhapetvā te tayo avasesānaṃ pāpakānaṃ akusalānaṃ dhammānaṃ yathānurūpaṃ catūhi maggehi ucchedaṃ vadati, tasmā taṃ ucchedavādaṃ attani sampassamāno aparaṃ pariyāyamanujāni.

Puna brāhmaṇo “jigucchati maññe samaṇo gotamo idaṃ vayovuddhānaṃ abhivādanādikulasamudācārakammaṃ, tena taṃ na karotī” ti maññamāno Bhagavantaṃ **jegucchī** ti āha. Bhagavā pana yasmā jigucchati kāyaduccaritādīhi, yāni kāyavacīmanoduccaritāni c’eva yāva ca akusalānaṃ lāmakadhammānaṃ samāpatti samāpajjanā samaṅgibhāvo, taṃ sabbam pi gūthaṃ viya maṇḍanakajātiko puriso jigucchati hirīyati, tasmā taṃ jegucchitaṃ attani sampassamāno aparaṃ pariyāyamanujāni. Tattha **kāyaduccaritenā** tiādi karaṇavacanaṃ upayogatthe daṭṭhabbaṃ.

Puna brāhmaṇo tadeva abhivādanādikammaṃ Bhagavati apassanto “ayaṃ idaṃ lokajeṭṭhakakammaṃ vineti vināseti, atha vā yasmā etaṃ sāmīcikammaṃ na karoti, tasmā ayaṃ vinetabbo niggaṇhitabbo” ti maññamāno Bhagavantaṃ **venayiko** ti āha. Tatrāyaṃ padattho – vinayatīti vinayo, vināsetīti vuttaṃ hoti. Vinayo eva **venayiko**. Vinayaṃ vā arahatīti **venayiko**, niggahaṃ arahatīti vuttaṃ hoti. Bhagavā pana yasmā rāgādīnaṃ vinayāya vūpasamāya dhammaṃ deseti, tasmā venayiko hoti. Ayameva cettha padattho – vinayāya dhammaṃ desetīti venayiko. Vicitrā hi taddhitavutti. Svāyaṃ taṃ venayikabhāvaṃ attani sampassamāno aparaṃ pariyāyamanujāni.

Puna brāhmaṇo yasmā abhivādanādīni sāmīcikammāni karontā vayovuddhe tosenti hāsenti, akarontā pana tāpenti vihesenti domanassaṃ nesaṃ uppādenti, Bhagavā ca tāni na karoti, tasmā “ayaṃ vayovuddhe tapatī” ti maññamāno sappurisācāravirahitattā vā “kapaṇapuriso ayan” ti maññamāno Bhagavantaṃ **tapassī** ti āha. Tatrāyaṃ padattho – tapatīti tapo, roseti vihesetīti attho. Sāmīcikammākaraṇassetaṃ adhivacanaṃ. Tapo assa atthīti **tapassī**. Dutiye atthavikappe byañjanāni avicāretvā loke kapaṇapuriso tapassīti vuccati. Bhagavā pana ye akusalā dhammā lokaṃ tapanato tapanīyāni vuccanti, tesaṃ pahīnattā yasmā tapassīti saṅkhaṃ gato. Tasmā taṃ tapassitaṃ attani sampassamāno aparaṃ pariyāyamanujāni. Tatrāyaṃ vacanattho – tapantīti tapā, akusaladhammānametaṃ adhivacanaṃ. Te tape assi nirassi pahāsi viddhaṃsīti tapassī.

Puna brāhmaṇo taṃ abhivādanādikammaṃ devalokagabbhasampattiyā devalokapaṭisandhipaṭilābhāya saṃvattatīti maññamāno Bhagavati cassa abhāvaṃ disvā Bhagavantaṃ **apagabbho** ti āha. Kodhavasena vā Bhagavato mātukucchismiṃ paṭisandhiggahaṇe dosaṃ dassentopi evamāha. Tatrāyaṃ vacanattho – gabbhato apagatoti **apagabbho**, abhabbo devalokūpapattiṃ pāpuṇitunti adhippāyo. Hīno vā gabbho assāti apagabbho. Devalokagabbhaparibāhirattā āyatiṃ hīnagabbhapaṭilābhabhāgīti. Hīno vāssa mātukucchismiṃ gabbhavāso ahosī ti adhippāyo. Bhagavato pana yasmā āyatiṃ gabbhaseyyā apagatā, tasmā so taṃ apagabbhataṃ attani sampassamāno aparaṃ pariyāyamanujāni. Tatra ca **yassa kho, brāhmaṇa, āyatiṃ gabbhaseyyā punabbhavābhinibbatti pahīnā** ti etesaṃ padānaṃ evamattho daṭṭhabbo – “brāhmaṇa, yassa puggalassa anāgate gabbhaseyyā punabbhave ca abhinibbatti anuttarena maggena vihatakāraṇattā pahīnā. Gabbhaseyyāgahaṇena cettha jalābujayoni gahitā, punabbhavābhinibbattiggahaṇena itarā tisso”pi.

Api ca gabbhassa seyyā **gabbhaseyyā**. Punabbhavo eva abhinibbatti **punabbhavābhinibbattī** ti evamettha attho daṭṭhabbo. Yathā ca viññāṇaṭṭhitīti vuttepi na viññāṇato aññā ṭhiti atthi, evamidhāpi na gabbhato aññā seyyā veditabbā. Abhinibbatti ca nāma yasmā punabbhavabhūtāpi apunabbhavabhūtāpi atthi, idha ca punabbhavabhūtā adhippetā, tasmā vuttaṃ – “punabbhavo eva abhinibbatti punabbhavābhinibbattī” ti.

Evaṃ āgatakālato paṭṭhāya arasarūpatādīhi aṭṭhahi akkosavatthūhi akkosantampi brāhmaṇaṃ Bhagavā dhammissaro dhammarājā dhammasāmī tathāgato anukampāya sītaleneva cakkhunā brāhmaṇaṃ olekento yaṃ dhammadhātuṃ paṭivijjhitvā desanāvilāsappattā nāma hoti, tassā dhammadhātuyā suppaṭividdhattā vigatavalāhake nabhe puṇṇacando viya ca saradakāle sūriyo viya ca brāhmaṇassa hadayandhakāraṃ vidhamento tāniyeva akkosavatthūni tena tena pariyāyena aññathā dassetvā punapi attano karuṇāvipphāraṃ aṭṭhahi lokadhammehi akampiyabhāvena paṭiladdhatādiguṇalakkhaṇaṃ pathavisamacittataṃ akuppadhammatañca pakāsento “ayaṃ brāhmaṇo kevalaṃ palitasirakhaṇḍadantavalittacatādīhi attano vuddhabhāvaṃ sallakkheti, no ca kho jānāti attānaṃ jātiyā anugataṃ jarāya anusaṭaṃ byādhino adhibhūtaṃ maraṇena abbhāhataṃ ajja maritvā puna sveva uttānaseyyadārakabhāvagamanīyaṃ. Mahantena kho pana ussāhena mama santikaṃ āgato, tadassa āgamanaṃ sātthakaṃ hotū” ti cintetvā imasmiṃ loke attano appaṭisamaṃ purejātabhāvaṃ dassento **seyyathāpi, brāhmaṇā** ti ādinā nayena brāhmaṇassa dhammadesanaṃ vaḍḍhesi.

Tattha **seyyathāpī** tiādīnaṃ heṭṭhā vutanayen’eva attho veditabbo. Ayaṃ pana viseso – heṭṭhā vuttanayen’eva hi te kukkuṭapotakā pakkhe vidhunantā taṃkhaṇānurūpaṃ viravantā nikkhamanti. Evaṃ nikkhamantānañca tesaṃ yo paṭhamataraṃ nikkhamati, so jeṭṭhoti vuccati. Tasmā Bhagavā tāya upamāya attano jeṭṭhabhāvaṃ sādhetukāmo brāhmaṇaṃ pucchati – **yo nu kho tesaṃ kukkuṭacchāpotakānaṃ…pe… kinti svāssa vacanīyo** ti. Tattha **kukkuṭacchāpakānan** ti kukkuṭapotakānaṃ. **Kinti svāssa vacanīyo** ti so kinti vacanīyo assa, kiṃ vattabbo bhaveyya jeṭṭho vā kaniṭṭho vāti.

**“Jeṭṭho” tissa, bho gotama, vacanīyo** ti, bho gotama, so jeṭṭho iti assa vacanīyo. Kasmāti ce? **So hi nesaṃ jeṭṭho** ti, yasmā so nesaṃ vuddhataroti attho. Ath’assa Bhagavā opammaṃ sampaṭipādento **evameva kho** ti āha, yathā so kukkuṭapotako, evaṃ ahampi. **Avijjāgatāya pajāyā** ti avijjā vuccati aññāṇaṃ, tattha gatāya. **Pajāyā** ti sattadhivacanametaṃ, avijjākosassa anto paviṭṭhesu sattesūpi vuttaṃ hoti. **Aṇḍabhūtāyā** ti aṇḍe bhūtāya pajātāya sañjātāya. Yathā hi aṇḍe nibbattā ekacce sattā aṇḍabhūtāti vuccanti, evamayaṃ sabbāpi pajā avijjaṇḍakose nibbattattā aṇḍabhūtāti vuccati. **Pariyonaddhāyā** ti tena avijjaṇḍakosena samantato onaddhāya baddhāya veṭhitāya. **Avijjaṇḍakosaṃ padāletvā** ti taṃ avijjāmayaṃ aṇḍakosaṃ bhinditvā. **Ekova loke** ti sakalepi lokasannivāse ahameva eko adutiyo. **Anuttaraṃ sammāsambodhiṃ abhisambuddho** ti uttararahitaṃ sabbaseṭṭhaṃ sammā sāmañca bodhiṃ, atha vā pasatthaṃ sundarañca bodhiṃ. Arahattamaggañāṇassetaṃ nāmaṃ, sabbaññutaññāṇassāpi nāmameva. Ubhayampi vaṭṭati. Aññesaṃ arahattamaggo anuttarā bodhi hoti, na hotīti? Na hoti. Kasmā? Asabbaguṇadāyakattā. Tesañhi kassaci arahattamaggo arahattaphalameva deti, kassaci tisso vijjā, kassaci cha abhiññā, kassaci catasso paṭisambhidā, kassaci sāvakapāramiñāṇaṃ. Paccekabuddhānampi paccekabodhiñāṇameva deti, buddhānaṃ pana sabbaguṇasampattiṃ deti abhiseko viya rañño sabbalokissarabhāvaṃ. Tasmā aññassa kassacipi anuttarā bodhi na hotīti. **Abhisambuddho** ti abbhaññāsiṃ paṭivijjhiṃ, pattomhi adhigatomhīti vuttaṃ hoti.

Idāni yadetaṃ Bhagavatā “evameva kho” ti ādinā nayena vuttaṃ opammasampaṭipādanaṃ, taṃ evaṃ atthena saṃsanditvā veditabbaṃ – yathā hi tassā kukkuṭiyā attano aṇḍesu adhisayanāditividhakiriyākaraṇaṃ, evaṃ bodhipallaṅke nisinnassa bodhisattabhūtassa Bhagavato attano santāne aniccaṃ, dukkhaṃ, anattāti tividhānupassanākaraṇaṃ. Kukkuṭiyā tividhakiriyāsampādanena aṇḍānaṃ apūtibhāvo viya bodhisattabhūtassa Bhagavato tividhānupassanāsampādanena vipassanāñāṇassa aparihāni. Kukkuṭiyā tividhakiriyākaraṇena aṇḍānaṃ allasinehapariyādānaṃ viya bodhisattabhūtassa Bhagavato tividhānupassanāsampādanena bhavattayānugatanikantisinehapariyādānaṃ. Kukkuṭiyā tividhakiriyākaraṇena aṇḍakapālānaṃ tanubhāvo viya bodhisattabhūtassa Bhagavato tividhānupassanāsampādanena avijjaṇḍakosassa tanubhāvo, kukkuṭiyā tividhakiriyākaraṇena kukkuṭapotakassa pādanakhatuṇḍakānaṃ thaddhakharabhāvo viya bodhisattabhūtassa Bhagavato tividhānupassanāsampādanena vipassanāñāṇassa tikkhakharavippasannasūrabhāvo. Kukkuṭiyā tividhakiriyākaraṇena kukkuṭapotakassa pariṇāmakālo viya bodhisattabhūtassa Bhagavato tividhānupassanāsampādanena vipassanāñāṇassa pariṇāmakālo vaḍḍhikālo gabbhaggahaṇakālo. Kukkuṭiyā tividhakiriyākaraṇena kukkuṭapotakassa pādanakhasikhāya vā mukhatuṇḍakena vā aṇḍakosaṃ padāletvā pakkhe papphoṭetvā sotthinā abhinibbhidākālo viya Bhagavato tividhānupassanāsampādanena vipassanāñāṇagabbhaṃ gaṇhāpetvā anupubbādhigatena arahattamaggena avijjaṇḍakosaṃ padāletvā abhiññāpakkhe papphoṭetvā sotthinā sakalabuddhaguṇasacchikatakālo veditabbo.

**Ahañhi, brāhmaṇa, jeṭṭho seṭṭho lokassā** ti, brāhmaṇa, yathā tesaṃ kukkuṭapotakānaṃ paṭhamataraṃ aṇḍakosaṃ padāletvā abhinibbatto kukkuṭapotako jeṭṭho hoti, evaṃ avijjāgatāya pajāya taṃ avijjaṇḍakosaṃ padāletvā paṭhamataraṃ ariyāya jātiyā jātattā ahañhi jeṭṭho vuddhatamoti saṅkhaṃ gato, sabbaguṇehi pana appaṭisamattā seṭṭhoti.

Evaṃ Bhagavā attano anuttaraṃ jeṭṭhaseṭṭhabhāvaṃ brāhmaṇassa pakāsetvā idāni yāya paṭipadāya taṃ adhigato, taṃ paṭipadaṃ pubbabhāgato pabhuti dassetuṃ **āraddhaṃ kho pana me, brāhmaṇā** tiādimāha. Tattha **āraddhaṃ kho pana me, brāhmaṇa, vīriyaṃ ahosī** ti, brāhmaṇa, na mayā ayaṃ anuttaro jeṭṭhaseṭṭhabhāvo kusītena muṭṭhassatinā sāraddhakāyena vikkhittacitena adhigato, apica kho tadadhigamāya āraddhaṃ kho pana me vīriyaṃ ahosi. Bodhimaṇḍe nisinnena mayā catusammappadhānabhedaṃ vīriyaṃ āraddhaṃ ahosi, paggahitaṃ asithilappavattitaṃ. Āraddhattāyeva ca me taṃ **asallīnaṃ** ahosi. Na kevalañca vīriyameva, satipi me ārammaṇābhimukhabhāvena **upaṭṭhitā** ahosi, upaṭṭhitattāyeva ca **asammuṭṭhā. Passaddho kāyo asāraddho** ti kāyacittappassaddhivasena kāyopi me passaddho ahosi. Tattha yasmā nāmakāye passaddhe rūpakāyopi passaddhoyeva hoti, tasmā “nāmakāyo rūpakāyo” ti avisesetvāva “passaddho kāyo” ti vuttaṃ. **Asāraddho** ti so ca kho passaddhattāyeva asāraddho, vigatadarathoti vuttaṃ hoti. **Samāhitaṃ cittaṃ ekaggan** ti cittampi me sammā āhitaṃ suṭṭhu ṭhapitaṃ appitaṃ viya ahosi, samāhitattā eva ca ekaggaṃ acalaṃ nipphandananti. Ettāvatā jhānassa pubbabhāgapaṭipadā kathitā hoti.

Idāni imāya paṭipadāya adhigataṃ paṭhamajjhānaṃ ādiṃ katvā vijjāttayapariyosānaṃ visesaṃ dassento **so kho ahan** tiādimāha. Tattha yaṃ yāva vinicchayanayena vattabbaṃ siyā, taṃ visuddhimagge <small>(visuddhi. 1.69)</small> vuttameva.

**Ayaṃ kho me, brāhmaṇā** ti ādīsu pana **vijjā** ti viditakaraṇaṭṭhena vijjā. Kiṃ viditaṃ karoti? Pubbenivāsaṃ. **Avijjā** ti tass’eva pubbenivāsassa aviditakaraṇaṭṭhena tappaṭicchādakamoho. **Tamo** ti sveva moho tappaṭicchādakaṭṭhena tamo nāma. **Āloko** ti sā eva vijjā obhāsakaraṇaṭṭhena ālokoti. Ettha ca vijjā adhigatāti attho, sesaṃ pasaṃsāvacanaṃ. Yojanā pan’ettha – ayaṃ kho me vijjā adhigatā, tassa me adhigatavijjassa avijjā vihatā, vinaṭṭhāti attho. Kasmā? Yasmā vijjā uppannā. Esa nayo itarasmimpi padadvaye. **Yathā tan** ti ettha **tan** ti nipātamattaṃ. Satiyā avippavāsena appamattassa vīriyātāpena ātāpino kāye ca jīvite ca anapekkhātāya pahitattassa pesitattassāti attho. Idaṃ vuttaṃ hoti – yathā appamattassa ātāpino pahitattassa viharato avijjā vihaññeyya, vijjā uppajjeyya tamo vihaññeyya, āloko uppajjeyya, evameva mama avijjā vihatā, vijjā uppannā, tamo vihato, āloko uppanno. Etassa me padhānānuyogassa anurūpameva phalaṃ laddhanti.

**Ayaṃ kho me, brāhmaṇa, paṭhamā abhinibbhidā ahosi kukkuṭacchāpakasseva aṇḍakosamhā** ti ayaṃ kho mama, brāhmaṇa, pubbenivāsānussatiñāṇamukhatuṇḍakena pubbe nivutthakhandhappaṭicchādakaṃ avijjaṇḍakosaṃ padāletvā paṭhamā abhinibbhidā paṭhamā nikkhanti paṭhamā ariyājāti ahosi kukkuṭacchāpakasseva mukhatuṇḍakena vā pādanakhasikhāya vā aṇḍakosaṃ padāletvā tamhā aṇḍakosamhā abhinibbhidā nikkhanti kukkuṭanikāye paccājātīti. Ayaṃ tāva pubbenivāsakathāyaṃ nayo.

Cutupapātakathāya pana **vijjā** ti dibbacakkhuñāṇavijjā. **Avijjā** ti cutupapātappaṭicchādikā avijjā. Yathā pana pubbenivāsakathāyaṃ “pubbenivāsānussatiñāṇamukhatuṇḍakena pubbe nivutthakkhandhappaṭicchādakaṃ avijjaṇḍakosaṃ padāletvā” ti vuttaṃ, evamidha “cutupapātañāṇamukhatuṇḍakena cutupapātappaṭicchādakaṃ avijjaṇḍakosaṃ padāletvā” ti vattabbaṃ.

Yaṃ pan’etaṃ paccavekkhaṇañāṇapariggahitaṃ āsavānaṃ khayañāṇādhigamaṃ brāhmaṇassa dassento **ayaṃ kho me, brāhmaṇa, tatiyā vijjā** tiādimāha, tattha **vijjā** ti arahattamaggavijjā. **Avijjā** ti catusaccappaṭicchādikā avijjā. **Ayaṃ kho me, brāhmaṇa, tatiyā abhinibbhidā ahosī** ti ettha ayaṃ kho mama, brāhmaṇa, āsavānaṃ khayañāṇamukhatuṇḍakena catusaccapaṭicchādakaṃ avijjaṇḍakosaṃ padāletvā tatiyā abhinibbhidā tatiyā nikkhanti tatiyā ariyajāti ahosi kukkuṭacchāpakasseva mukhatuṇḍakena vā pādanakhasikhāya vā aṇḍakosaṃ padāletvā tamhā aṇḍakosamhā abhinibbhidā nikkhanti kukkuṭanikāye paccājātīti.

Ettāvatā kiṃ dassesīti? So hi, brāhmaṇa, kukkuṭacchāpako aṇḍakosaṃ padāletvā tato nikkhamanto sakimeva jāyati, ahaṃ pana pubbenivutthakkhandhappaṭicchādakaṃ avijjaṇḍakosaṃ bhinditvā paṭhamaṃ tāva pubbenivāsānussatiñāṇavijjāya jāto. Tato sattānaṃ cutipaṭisandhippaṭicchādakaṃ avijjaṇḍakosaṃ padāletvā dutiyaṃ dibbacakkhuñāṇavijjāya jāto, puna catusaccappaṭicchādakaṃ avijjaṇḍakosaṃ padāletvā tatiyaṃ āsavānaṃ khayañāṇavijjāya jāto. Evaṃ tīhi vijjāhi tikkhattuṃ jātomhi. Sā ca me jāti ariyā suparisuddhāti idaṃ dasseti. Evaṃdassento ca pubbenivāsañāṇena atītaṃsañāṇaṃ, dibbacakkhunā paccuppannānāgataṃsañāṇaṃ, āsavakkhayena sakalalokiyalokuttaraguṇanti evaṃ tīhi vijjāhi sabbe pi sabbaññuguṇe pakāsetvā attano ariyāya jātiyā jeṭṭhaseṭṭhabhāvaṃ brāhmaṇassa dassesi.

**Evaṃ vutte verañjo brāhmaṇo** ti evaṃ Bhagavatā lokānukampakena brāhmaṇaṃ anukampamānena niguhitabbepi attano ariyāya jātiyā jeṭṭhaseṭṭhabhāve vijjāttayapakāsikāya dhammadesanāya vutte pītivipphāraparipuṇṇagattacitto verañjo brāhmaṇo taṃ Bhagavato ariyāya jātiyā jeṭṭhaseṭṭhabhāvaṃ viditvā “īdisaṃ nāmāhaṃ sabbalokajeṭṭhaṃ sabbaguṇasamannāgataṃ sabbaññuṃ ‘aññesaṃ abhivādanādikammaṃ na karotī’ ti avacaṃ, dhiratthu vata, bho, aññāṇan” ti attānaṃ garahitvā “ayaṃ dāni loke ariyāya jātiyā purejātaṭṭhena jeṭṭho, sabbaguṇehi appaṭisamaṭṭhena seṭṭho” ti niṭṭhaṃ gantvā Bhagavantaṃ etad avoca – **jeṭṭho bhavaṃ gotamo seṭṭho bhavaṃ gotamo** ti. Evañ ca pana vatvā puna taṃ Bhagavato dhammadesanaṃ abbhanumodamāno **abhikkantaṃ bho gotamā** tiādimāha. Taṃ vuttatthamevāti.

## 2. Sīhasuttavaṇṇanā

#### 12

Dutiye **abhiññātā** ti ñātā paññātā pākaṭā. **Santhāgāre** ti mahājanassa vissamanatthāya kate agāre. Sā kira santhāgārasālā nagaramajjhe ahosi, catūsu ṭhānesu ṭhitānaṃ paññāyati, catūhi disāhi āgatamanussā paṭhamaṃ tattha vissamitvā pacchā attano attano phāsukaṭṭhānaṃ gacchanti. Rājakulānaṃ rajjakiccasantharaṇatthāya kataṃ agārantipi vadantiyeva. Tattha hi nisīditvā licchavirājāno rajjakiccaṃ santharanti karonti vicārenti. **Sannisinnā** ti tesaṃ nisīdanatthaññeva paññattesu mahārahavarapaccattharaṇesu samussitasetacchattesu āsanesu sannisinnā. **Anekapariyāyena buddhassa vaṇṇaṃ bhāsantī** ti rājakule kiccañceva lokatthacariyañca vicāretvā anekehi kāraṇehi buddhassa vaṇṇaṃ bhāsanti kathenti dīpenti. Paṇḍitā hi te rājāno saddhā pasannā sotāpannāpi sakadāgāminopi anāgāminopi ariyasāvakā, te sabbe pi lokiyajaṭaṃ chinditvā buddhādīnaṃ tiṇṇaṃ ratanānaṃ vaṇṇaṃ bhāsanti. Tattha tividho buddhavaṇṇo nāma cariyavaṇṇo, sarīravaṇṇo, guṇavaṇṇoti. Tatrime rājāno cariyāya vaṇṇaṃ ārabhiṃsu – “dukkaraṃ vata kataṃ sammāsambuddhena kappasatasahassādhikāni cattāri asaṅkheyyāni dasa pāramiyo, dasa upapāramiyo, dasa paramatthapāramiyoti samattiṃsa pāramiyo pūrentena, ñātatthacariyaṃ, lokatthacariyaṃ, buddhacariyaṃ matthakaṃ pāpetvā pañca mahāpariccāge pariccajantenā” ti aḍḍhacchakkehi jātakasatehi buddhavaṇṇaṃ kathentā tusitabhavanaṃ pāpetvā ṭhapayiṃsu.

**Dhammassa vaṇṇaṃ** bhāsantā pana “tena Bhagavatā dhammo desito, nikāyato pañca nikāyā, piṭakato tīṇi piṭakāni, aṅgato nava aṅgāni, khandhato caturāsītidhammakkhandhasahassānī” ti koṭṭhāsavasena dhammaguṇaṃ kathayiṃsu.

**Saṅghassa vaṇṇaṃ** bhāsantā satthu dhammadesanaṃ sutvā “paṭiladdhasaddhā kulaputtā bhogakkhandhañceva ñātiparivaṭṭañca pahāya setacchattaṃ oparajjaṃ senāpatiseṭṭhibhaṇḍāgārikaṭṭhānantarādīni agaṇetvā nikkhamma satthu varasāsane pabbajanti. Setacchattaṃ pahāya pabbajitānaṃ bhaddiyarājamahākappinapukkusātiādīnaṃ rājapabbajitānaṃ yeva buddhakāle asītisahassāni ahesuṃ. Anekakoṭisataṃ dhanaṃ pahāya pabbajitānaṃ pana yasakulaputtasoṇaseṭṭhiputtaraṭṭhapālakulaputtādīnaṃ paricchedo natthi. Evarūpā ca evarūpā ca kulaputtā satthu sāsane pabbajantī” ti pabbajjāsaṅkhepavasena saṅghaguṇe kathayiṃsu.

**Sīho senāpatī** ti evaṃnāmako senāya adhipati. Vesāliyañhi satta sahassāni satta satāni satta ca rājāno. Te sabbe pi sannipatitvā sabbesaṃ manaṃ gahetvā “raṭṭhaṃ vicāretuṃ samatthaṃ ekaṃ vicinathā” ti vicinantā sīhaṃ rājakumāraṃ disvā “ayaṃ sakkhissatī” ti sanniṭṭhānaṃ katvā tassa rattamaṇivaṇṇaṃ kambalapariyonaddhaṃ senāpaticchattaṃ adaṃsu. Taṃ sandhāya vuttaṃ – “sīho senāpatī” ti. **Nigaṇṭhasāvako** ti nigaṇṭhassa nāṭaputtassa paccayadāyako upaṭṭhāko. Jambudīpatalasmiñhi tayo janā nigaṇṭhānaṃ aggupaṭṭhākā – nāḷandāyaṃ, upāli gahapati, kapilapure vappo sakko, vesāliyaṃ ayaṃ sīho senāpatīti. **Nisinno hotī** ti sesarājūnaṃ parisāya antarantare āsanāni paññāpayiṃsu, sīhassa pana majjhe ṭhāneti tasmiṃ paññatte mahārahe rājāsane nisinno hoti. **Nissaṃsayan** ti nibbicikicchaṃ addhā ekaṃsena, na hete yassa vā tassa vā appesakkhassa evaṃ anekasatehi kāraṇehi vaṇṇaṃ bhāsanti.

**Yena nigaṇṭho nāṭaputto tenupasaṅkamī** ti nigaṇṭho kira nāṭaputto “sacāyaṃ sīho kassacideva samaṇassa Gotamassa vaṇṇaṃ kathentassa sutvā samaṇaṃ gotamaṃ dassanāya upasaṅkamissati, mayhaṃ parihāni bhavissatī” ti cintetvā paṭhamataraṃ yeva sīhaṃ senāpatiṃ etad avoca – “senāpati imasmiṃ loke ‘ahaṃ buddho ahaṃ buddho’ ti bahū vicaranti. Sace tvaṃ kassaci dassanāya upasaṅkamitukāmo ahosi, maṃ puccheyyāsi. Ahaṃ te yuttaṭṭhānaṃ pesessāmi, ayuttaṭṭhānato nivāressāmī” ti. So taṃ kathaṃ anussaritvā “sace maṃ pesessati, gamissāmi. No ce, na gamissāmī” ti cintetvā yena nigaṇṭho nāṭaputto, tenupasaṅkami.

Ath’assa vacanaṃ sutvā nigaṇṭho mahāpabbatena viya balavasokena otthaṭo “yattha dānissāhaṃ gamanaṃ na icchāmi, tattheva gantukāmo jāto, hatohamasmī” ti anattamano hutvā “paṭibāhanupāyamassa karissāmī” ti cintetvā **kiṃ pana tvan** tiādimāha. Evaṃ vadanto vicarantaṃ goṇaṃ daṇḍena paharanto viya jalamānaṃ padīpaṃ nibbāpento viya bhattabharitaṃ pattaṃ nikkujjanto viya ca sīhassa uppannapītiṃ vināsesi. **Gamiyābhisaṅkhāro** ti hatthiyānādīnaṃ yojāpanagandhamālādiggahaṇavasena pavatto payogo. **So paṭippassambhī** ti so vūpasanto.

**Dutiyampi kho** ti dutiyavārampi. Imasmiñca vāre buddhassa vaṇṇaṃ bhāsantā tusitabhavanato paṭṭhāya yāva mahābodhipallaṅkā dasabalassa heṭṭhā pādatalehi upari kesaggehi paricchinditvā dvattiṃsamahāpurisalakkhaṇaasītianubyañjanabyāmappabhānaṃ vasena sarīravaṇṇaṃ kathayiṃsu. Dhammassa vaṇṇaṃ bhāsantā “ekapadepi ekabyañjanepi avakhalitaṃ nāma natthī” ti sukathitavaseneva dhammaguṇaṃ kathayiṃsu. Saṅghassa vaṇṇaṃ bhāsantā “evarūpaṃ yasasirivibhavaṃ pahāya satthu sāsane pabbajitā na kosajjapakatikā honti, terasasu pana dhutaṅgaguṇesu paripūrakārino hutvā sattasu anupassanāsu kammaṃ karonti, aṭṭhatiṃsārammaṇavibhattiyo vaḷañjentī” ti paṭipadāvasena saṅghaguṇe kathayiṃsu.

Tatiyavāre pana buddhassa vaṇṇaṃ bhāsamānā “itipi so Bhagavā” ti suttantapariyāyeneva buddhaguṇe kathayiṃsu, “svākkhāto Bhagavatā dhammo” ti ādinā suttantapariyāyeneva dhammaguṇe, “suppaṭipanno Bhagavato sāvakasaṅgho” ti ādinā suttantapariyāyeneva saṅghaguṇe ca kathayiṃsu. Tato sīho cintesi – “imesañca licchavirājakumārānaṃ tatiyadivasato paṭṭhāya buddhadhammasaṅghaguṇe kathentānaṃ mukhaṃ nappahoti, addhā anomaguṇena samannāgatā so Bhagavā, imaṃ dāni uppannaṃ pītiṃ avijahitvāva ahaṃ ajja sammāsambuddhaṃ passissāmī” ti. Ath’assa “kiṃ hi me karissanti nigaṇṭhā” ti vitakko udapādi. Tattha **kiṃ hi me karissantī** ti kiṃ nāma mayhaṃ nigaṇṭhā karissanti. **Apalokitā vā anapalokitā vā** ti āpucchitā vā anāpucchitā vā. Na hi me te āpucchitā yānavāhanasampattiṃ, na ca issariyavisesaṃ dassanti, nāpi anāpucchitā harissanti, aphalaṃ etesaṃ āpucchananti adhippāyo.

**Vesāliyā niyyāsī** ti yathā hi gimhakāle deve vuṭṭhe udakaṃ sandamānaṃ nadiṃ otaritvā thokameva gantvā tiṭṭhati nappavattati, evaṃ sīhassa paṭhamadivase “dasabalaṃ passissāmī” ti uppannāya pītiyā nigaṇṭhena paṭibāhitakālo. Yathāpi dutiyadivase deve vuṭṭhe udakaṃ sandamānaṃ nadiṃ otaritvā thokaṃ gantvā vālikāpuñjaṃ paharitvā appavattaṃ hoti, evaṃ sīhassa dutiyadivase “dasabalaṃ passissāmī” ti uppannāya pītiyā nigaṇṭhena paṭibāhitakālo. Yathā tatiyadivase deve vuṭṭhe udakaṃ sandamānaṃ nadiṃ otaritvā purāṇapaṇṇasukkhadaṇḍakaṭṭhakacavarādīni parikaḍḍhantaṃ vālikāpuñjaṃ bhinditvā samuddaninnameva hoti, evaṃ sīho tatiyadivase tiṇṇaṃ vatthūnaṃ guṇakathaṃ sutvā uppanne pītipāmojje “aphalā nigaṇṭhā nipphalā nigaṇṭhā, kiṃ me ime karissanti, gamissāmahaṃ satthusantikan” ti manaṃ abhinīharitvā vesāliyā niyyāsi. Niyyanto ca “cirassāhaṃ dasabalassa santikaṃ gantukāmo jāto, na kho pana me yuttaṃ aññātakavesena gantun” ti “yekeci dasabalassa santikaṃ gantukāmā, sabbe nikkhamantū” ti ghosanaṃ kāretvā pañcarathasatāni yojāpetvā uttamarathe ṭhito tehi c’eva pañcahi rathasatehi mahatiyā ca parisāya parivuto gandhapupphacuṇṇavāsādīni gāhāpetvā niyyāsi. **Divā divassā** ti divasassa ca divā, majjhanhike atikkantamatte.

**Yena Bhagavā tenupasaṅkamī** ti ārāmaṃ pavisanto dūratova asīti-anubyañjana-byāmappabhā-dvattiṃsa-mahāpurisalakkhaṇāni chabbaṇṇaghanabuddharasmiyo ca disvā “evarūpaṃ nāma purisaṃ evaṃ āsanne vasantaṃ ettakaṃ kālaṃ nāddasaṃ, vañcito vatamhi, alābhā vata me” ti cintetvā mahānidhiṃ disvā daliddapuriso viya sañjātapītipāmojjo yena Bhagavā tenupasaṅkami. **Dhammassa cānudhammaṃ byākarontī** ti bhotā gotamena vuttakāraṇassa anukāraṇaṃ kathenti. Kāraṇavacano hettha dhammasaddo “hetumhi ñāṇaṃ dhammapaṭisambhidā” ti ādīsu <small>(vibha. 720)</small> viya. Kāraṇanti cettha tathāpavattassa saddassa attho adhippeto tassa pavattihetubhāvato. Atthappayutto hi saddappayogo. Anukāraṇanti eso eva parehi tathā vuccamāno. **Sahadhammiko vādānuvādoti**. Parehi vuttakāraṇehi sakāraṇo hutvā tumhākaṃ vādo vā tato paraṃ tassa anuvādo vā koci appamattakopi viññūhi garahitabbaṃ ṭhānaṃ kāraṇaṃ na āgacchati. Idaṃ vuttaṃ hoti – kiṃ sabbākārenapi tava vāde gārayhaṃ kāraṇaṃ natthī ti. **Anabbhakkhātukāmā** ti na abhūtena vattukāmā. **Atthi sīhapariyāyo** tiādīnaṃ attho verañjakaṇḍe āgatanayen’eva veditabbo. **Paramena assāsenā** ti catumaggacatuphalasaṅkhātena uttamena. **Assāsāya dhammaṃ desemī** ti assāsanatthāya santhambhanatthāya dhammaṃ desemi. Iti Bhagavā aṭṭhahaṅgehi sīhassa senāpatissa dhammaṃ desesi.

**Anuviccakāran** ti anuviditvā cintetvā tulayitvā kattabbaṃ karohīti vuttaṃ hoti. **Sādhu hotī** ti sundaro hoti. Tumhādisasmiñhi maṃ disvā maṃ saraṇaṃ gacchante nigaṇṭhaṃ disvā nigaṇṭhaṃ saraṇaṃ gacchante “kiṃ ayaṃ sīho diṭṭhadiṭṭhameva saraṇaṃ gacchatī” ti garahā uppajjati, tasmā anuviccakāro tumhādisānaṃ sādhūti dasseti. **Paṭākaṃ parihareyyun** ti te kira evarūpaṃ sāvakaṃ labhitvā “asuko nāma rājā vā rājamahāmatto vā seṭṭhi vā amhākaṃ saraṇaṃ gato sāvako jāto” ti paṭākaṃ ukkhipitvā nagare ghosentā āhiṇḍanti. Kasmā? Evaṃ no mahantabhāvo āvibhavissatīti ca. Sace pan’assa “kimahaṃ etesaṃ saraṇaṃ gato” ti vippaṭisāro uppajjeyya, tam pi so “etesaṃ me saraṇagatabhāvaṃ bahū jānanti, dukkhaṃ idāni paṭinivattitun” ti vinodetvā na paṭikkamissatīti ca. Tenāha – “paṭākaṃ parihareyyun” ti. **Opānabhūtan** ti paṭiyattaudapāno viya ṭhitaṃ. **Kulan** ti tava nivesanaṃ. **Dātabbaṃ maññeyyāsī** ti pubbe dasapi vīsatipi saṭṭhipi jane āgate disvā natthī ti avatvā desi, idāni maṃ saraṇaṃ gatakāraṇamatteneva mā imesaṃ deyyadhammaṃ upacchindi. Sampattānañhi dātabbamevāti ovadi. **Sutaṃ metaṃ, bhante** ti kuto sutanti? Nigaṇṭhānaṃ santikā. Te kira kulagharesu evaṃ pakāsenti “mayaṃ yassa kassaci sampattassa dātabbanti vadāma, samaṇo pana gotamo ‘mayhameva dānaṃ dātabbaṃ nāññesaṃ, mayhameva sāvakānaṃ dānaṃ dātabbaṃ, nāññesaṃ sāvakānaṃ, mayhameva dinnaṃ dānaṃ mahapphalaṃ, nāññesaṃ, mayhameva sāvakānaṃ dinnaṃ mahapphalaṃ, nāññesan’ti evaṃ vadatī” ti. Taṃ sandhāya ayaṃ “sutaṃ metan” ti āha.

**Anupubbiṃ kathan** ti dānānantaraṃ sīlaṃ, sīlānantaraṃ saggaṃ, saggānantaraṃ magganti evaṃ anupaṭipāṭikathaṃ. Tattha **dānakathan** ti idaṃ dānaṃ nāma sukhānaṃ nidānaṃ, sampattīnaṃ mūlaṃ, bhogānaṃ patiṭṭhā, visamagatassa tāṇaṃ leṇaṃ gati parāyaṇaṃ, idhalokaparalokesu dānasadiso avassayo patiṭṭhā ārammaṇaṃ tāṇaṃ leṇaṃ gati parāyaṇaṃ natthi. Idañhi avassayaṭṭhena ratanamayasīhāsanasadisaṃ, patiṭṭhānaṭṭhena mahāpathavīsadisaṃ, ārammaṇaṭṭhena ālambanarajjusadisaṃ. Idañhi dukkhanittharaṇaṭṭhena nāvā, samassāsanaṭṭhena saṅgāmasūro, bhayaparittāṇaṭṭhena susaṅkhatanagaraṃ, maccheramalādīhi anupalittaṭṭhena padumaṃ, tesaṃ nidahanaṭṭhena aggi, durāsadaṭṭhena āsiviso, asantāsanaṭṭhena sīho, balavantaṭṭhena hatthī, abhimaṅgalasammataṭṭhena setavasabho, khemantabhūmisampāpanaṭṭhena valāhako assarājā. Dānaṃ nāmetaṃ mayā gatamaggo, mayheso vaṃso, mayā dasa pāramiyo pūrentena velāmamahāyañño, mahāgovindamahāyañño, mahāsudassanamahāyañño, vessantaramahāyaññoti, anekamahāyaññā pavattitā, sasabhūtena jalitaaggikkhandhe attānaṃ niyyādentena sampattayācakānaṃ cittaṃ gahitaṃ. Dānañhi loke sakkasampattiṃ deti mārasampattiṃ brahmasampattiṃ, cakkavattisampattiṃ, sāvakapāramīñāṇaṃ, paccekabodhiñāṇaṃ, abhisambodhiñāṇaṃ detīti evamādidānaguṇappaṭisaṃyuttaṃ kathaṃ.

Yasmā pana dānaṃ dento sīlaṃ samādātuṃ sakkoti, tasmā tadanantaraṃ sīlakathaṃ kathesi. **Sīlakathan** ti sīlaṃ nāmetaṃ avassayo patiṭṭhā ārammaṇaṃ tāṇaṃ leṇaṃ gati parāyaṇaṃ. Sīlaṃ nāmetaṃ mama vaṃso, ahaṃ saṅkhapālanāgarājakāle bhūridattanāgarājakāle campeyyanāgarājakāle sīlavarājakāle mātuposakahatthirājakāle chaddantahatthirājakāleti anantesu attabhāvesu sīlaṃ paripūresiṃ. Idhalokaparalokasampattīnañhi sīlasadiso avassayo patiṭṭhā ārammaṇaṃ tāṇaṃ leṇaṃ gati parāyaṇaṃ natthi, sīlālaṅkārasadiso alaṅkāro natthi, sīlapupphasadisaṃ pupphaṃ natthi, sīlagandhasadiso gandho natthi. Sīlālaṅkārena hi alaṅkataṃ sīlagandhānulittaṃ sadevakopi loko olokento tittiṃ na gacchatīti evamādisīlaguṇappaṭisaṃyuttaṃ kathaṃ.

“Idaṃ pana sīlaṃ nissāya ayaṃ saggo labbhatī” ti dassetuṃ sīlānantaraṃ saggakathaṃ kathesi. **Saggakathan** ti “ayaṃ saggo nāma iṭṭho kanto manāpo, niccamettha kīḷā, niccaṃ sampattiyo labbhanti, cātumahārājikā devā navutivassasatasahassāni dibbasukhaṃ dibbasampattiṃ anubhavanti, tāvatiṃsā tisso ca vassakoṭiyo saṭṭhi ca vassasatasahassānī” ti evamādisaggaguṇappaṭisaṃyuttaṃ kathaṃ. Saggasampattiṃ kathayantānañhi buddhānaṃ mukhaṃ nappahoti. Vuttampi c’etaṃ – “anekapariyāyena khvāhaṃ, bhikkhave, saggakathaṃ katheyyan” tiādi. <small>(ma. ni. 3.255)</small>

Evaṃ saggakathāya palobhetvā pana hatthiṃ alaṅkaritvā tassa soṇḍaṃ chindanto viya “ayampi saggo anicco addhuvo, na ettha chandarāgo kattabbo” ti dassanatthaṃ “appassādā kāmā bahudukkhā bahupāyāsā, ādīnavo ettha bhiyyo” ti ādinā. <small>(ma. ni. 1.235-236; 2.42)</small> nayena **kāmānaṃ ādīnavaṃ okāraṃ saṃkilesaṃ** kathesi. Tattha **ādīnavo** ti doso. **Okāro** ti avakāro lāmakabhāvo. **Saṃkileso** ti tehi sattānaṃ saṃsāre saṃkilissanaṃ. Yathāha – “saṃkilissanti vata, bho, sattā” ti <small>(ma. ni. 2.351)</small>

Evaṃ kāmādīnavena tajjetvā **nekkhamme ānisaṃsaṃ pakāsesi. Kallacittan** ti arogacittaṃ. **Sāmukkaṃsikā** ti sāmaṃ ukkaṃsikā attanāyeva uddharitvā gahitā, sayambhuñāṇena diṭṭhā asādhāraṇā aññesanti attho. Kā pana sāti? Ariyasaccadesanā. Ten’ev’āha – **dukkhaṃ samudayaṃ nirodhaṃ maggan** ti. **Virajaṃ vītamalan** ti rāgarajādīnaṃ abhāvā virajaṃ, rāgamalādīnaṃ vigatattā vītamalaṃ. **Dhammacakkhun** ti idha sotāpattimaggo adhippeto. Tassa uppattiākāradassanatthaṃ **yaṃkiñci samudayadhammaṃ sabbaṃ taṃ nirodhadhamman** ti āha. Tañ hi nirodhaṃ ārammaṇaṃ katvā kiccavasena evaṃ sabbasaṅkhataṃ paṭivijjhantaṃ uppajjati. Diṭṭho ariyasaccadhammo etenāti **diṭṭhadhammo**. Esa nayo sesesupi. Tiṇṇā vicikicchā anenāti **tiṇṇavicikiccho**. Vigatā kathaṃkathā assāti **vigatakathaṃkatho**. Visārajjaṃ pattoti **vesārajjappatto**. Kattha? Satthusāsane. Nāssa paro paccayo, na paraṃ saddhāya ettha vattatīti **aparappaccayo**.

**Pavattamaṃsan** ti pakatiyā pavattaṃ kappiyamaṃsaṃ mūlaṃ gahetvā antarāpaṇe pariyesāhīti adhippāyo. **Sambahulā nigaṇṭhā** ti pañcasatamattā nigaṇṭhā. **Thūlaṃ pasun** ti thūlaṃ mahāsarīraṃ gokaṇṇamahiṃsasūkarasaṅkhātaṃ pasuṃ. **Uddissakatan** ti attānaṃ uddisitvā kataṃ, māritanti attho. **Paṭiccakamman** ti svāyaṃ taṃ maṃsaṃ paṭicca taṃ pāṇavadhakammaṃ phusati. Tañ hi akusalaṃ upaḍḍhaṃ dāyakassa, upaḍḍhaṃ paṭiggāhakassa hotīti nesaṃ laddhi. Aparo nayo – **paṭiccakamman** ti attānaṃ paṭiccakataṃ. Atha vā **paṭiccakamman** ti nimittakammassetaṃ adhivacanaṃ, taṃ paṭiccakammaṃ ettha atthīti maṃsampi paṭiccakammanti vuttaṃ. **Upakaṇṇake** ti kaṇṇamūle. **Alan** ti paṭikkhepavacanaṃ, kiṃ imināti attho. **Na ca panete** ti ete āyasmanto dīgharattaṃ avaṇṇakāmā hutvā avaṇṇaṃ bhāsantāpi abbhācikkhantā na jiridanti, abbhakkhānassa antaṃ na gacchantīti attho. Atha vā lajjanatthe idaṃ **jiridantī** ti padaṃ daṭṭhabbaṃ, na lajjantīti attho.

## 3. Assājānīyasuttavaṇṇanā

#### 13

Tatiye **aṅgehī** ti guṇaṅgehi. **Tassaṃ disāyaṃ jāto hotī** ti tassaṃ sindhunadītīradisāyaṃ jāto hoti. Aññe pi bhadrā assājānīyā tattheva jāyanti. **Allaṃ vā sukkhaṃ vā** ti allatiṇaṃ vā sukkhatiṇaṃ vā. **Nāññe asse ubbejetā** ti aññe asse na ubbejeti na paharati na ḍaṃsati na kalahaṃ karoti. **Sāṭheyyānī** ti saṭhabhāvo. **Kūṭeyyānī** ti kūṭabhāvo. **Jimheyyānī** ti jimhabhāvo. **Vaṅkeyyānī** ti vaṅkabhāvā. Iccassa catūhipi padehi asikkhitabhāvova kathito. **Vāhī** ti vahanasabhāvo dinnovādapaṭikaro. **Yāva jīvitamaraṇapariyādānā** ti yāva jīvitassa maraṇena pariyosānā. **Sakkaccaṃ paribhuñjatī** ti amataṃ viya paccavekkhitvā paribhuñjati. **Purisathāmenā** ti ādīsu ñāṇathāmādayo kathitā. **Saṇṭhānan** ti osakkanaṃ paṭippassaddhi.

## 4. Assakhaḷuṅkasuttavaṇṇanā

#### 14

Catutthe **“pehī” ti vutto** ti “gacchā” ti vutto. **Piṭṭhito rathaṃ pavattetī** ti khandhaṭṭhikena yugaṃ uppīḷitvā pacchimabhāgena rathaṃ pavaṭṭento osakkati. **Pacchā laṅghati, kubbaraṃ hanatī** ti dve pacchimapāde ukkhipitvā tehi paharitvā rathakubbaraṃ bhindati. **Tidaṇḍaṃ bhañjatī** ti rathassa purato tayo daṇḍakā honti, te bhañjati. **Rathīsāya satthiṃ ussajjitvā** ti sīsaṃ nāmetvā yugaṃ bhūmiyaṃ pātetvā satthinā rathīsaṃ paharitvā. **Ajjhomaddatī** ti dvīhi purimapādehi īsaṃ maddanto tiṭṭhati. **Ubbaṭumaṃ rathaṃ karotī** ti thalaṃ vā kaṇḍakaṭṭhānaṃ vā rathaṃ āropeti. **Anādiyitvā** ti amanasikatvā agaṇitvā. **Mukhādhānan** ti mukhaṭhapanatthāya dinnaṃ ayasaṅkhalikaṃ. **Khīlaṭṭhāyī** ti cattāro pāde thambhe viya niccalaṃ ṭhapetvā khīlaṭṭhānasadisena ṭhānena tiṭṭhati. Imasmiṃ sutte vaṭṭameva kathitaṃ.

## 5. Malasuttavaṇṇanā

#### 15

Pañcame **asajjhāyamalā** ti uggahitamantānaṃ asajjhāyakaraṇaṃ malaṃ nāma hoti. **Anuṭṭhānamalā gharā** ti uṭṭhānavīriyābhāvo gharānaṃ malaṃ nāma. **Vaṇṇassā** ti sarīravaṇṇassa. **Rakkhato** ti yaṃkiñci attano santakaṃ rakkhantassa. **Avijjā paramaṃ malan** ti tato sesākusaladhammamalato aṭṭhasu ṭhānesu aññāṇabhūtā vaṭṭamūlasaṅkhātā bahalandhakāraavijjā paramaṃ malaṃ. Tato hi malataraṃ nāma natthi. Imasmimpi sutte vaṭṭameva kathitaṃ.

## 6. Dūteyyasuttavaṇṇanā

#### 16

Chaṭṭhe **dūteyyan** ti dūtakammaṃ. **Gantumarahatī** ti taṃ dūteyyasaṅkhātaṃ sāsanaṃ dhāretvā harituṃ arahati. **Sotā** ti yo taṃ assa sāsanaṃ deti, tassa sotā. **Sāvetā** ti taṃ uggaṇhitvā “idaṃ nāma tumhehi vuttan” ti paṭisāvetā. **Uggahetā** ti suggahitaṃ katvā uggahetā. **Dhāretā** ti sudhāritaṃ katvā dhāretā. **Viññā** ti atthānatthassa atthaṃ jānitā. **Viññāpetā** ti paraṃ vijānāpetā. **Sahitā sahitassā** ti idaṃ sahitaṃ, idaṃ asahitanti evaṃ sahitāsahitassa kusalo, upagatānupagatesu cheko sāsanaṃ ārocento sahitaṃ sallakkhetvā āroceti. **Na byathatī** ti vedhati na chambhati. **Asandiddhan** ti nissandehaṃ vigatasaṃsayaṃ. **Pucchito** ti pañhatthāya pucchito.

## 7-8. Bandhanasuttadvayavaṇṇanā

#### 17-18

Sattame **ruṇṇenā** ti ruditena. **Ākappenā** ti nivāsanapārupanādinā vidhānena. **Vanabhaṅgenā** ti vanato bhañjitvā āhaṭena pupphaphalādipaṇṇākārena. Aṭṭhamepi eseva nayo.

## 9. Pahārādasuttavaṇṇanā

#### 19

Navame **pahārādo** ti evaṃnāmako. **Asurindo** ti asurajeṭṭhako. Asuresu hi vepacitti rāhu pahārādoti ime tayo jeṭṭhakā. **Yena Bhagavā tenupasaṅkamī** ti dasabalassa abhisambuddhadivasato paṭṭhāya “ajja gamissāmi sve gamissāmī” ti ekādasa vassāni atikkamitvā dvādasame vasse satthu verañjāyaṃ vasanakāle “sammāsambuddhassa santikaṃ gamissāmī” ti cittaṃ uppādetvā “mama ‘ajja sve’ ti dvādasa vassāni jātāni, handāhaṃ idāneva gacchāmī” ti taṅkhaṇaṃ yeva asuragaṇaparivuto asurabhavanā nikkhamitvā divā divassa yena Bhagavā tenupasaṅkami, **ekamantaṃ aṭṭhāsī** ti so kira “tathāgataṃ pañhaṃ pucchitvā eva dhammaṃ suṇissāmī” ti āgato, Tathāgatassa pana diṭṭhakālato paṭṭhāya buddhagāravena pucchituṃ asakkonto api satthāraṃ vanditvā ekamantaṃ aṭṭhāsi. Tato satthā cintesi – “ayaṃ pahārādo mayi akathente paṭhamataraṃ kathetuṃ na sakkhissati, ciṇṇavasiṭṭhāneyeva naṃ kathāsamuṭṭhāpanatthaṃ ekaṃ pañhaṃ pucchissāmī” ti.

Atha naṃ pucchanto **api pana pahārādā** tiādimāha. Tattha **abhiramantī** ti ratiṃ vindanti, anukkaṇṭhamānā vasantīti attho. So “pariciṇṇaṭṭhāneyeva maṃ Bhagavā pucchatī” ti attamano hutvā **abhiramanti, bhante** ti āha. **Anupubbaninno** ti ādīni sabbāni anupaṭipāṭiyā ninnabhāvassa vevacanāni. **Na āyatakeneva papāto** ti na chinnataṭamahāsobbho viya āditova papāto. So hi tīrato paṭṭhāya ekaṅguladvaṅgulavidatthiratanayaṭṭhiusabhaaḍḍhagāvutagāvutaaḍḍhayojanādivasena gambhīro hutvā gacchanto sinerupādamūle caturāsītiyojanasahassagambhīro hutvā ṭhitoti dasseti.

**Ṭhitadhammo** ti ṭhitasabhāvo. **Kuṇapenā** ti yena kenaci hatthiassādīnaṃ kaḷevarena. **Thalaṃ ussāretī** ti hatthena gahetvā viya vīcipahāreneva thalaṃ khipati.

**Gaṅgāyamunā** ti idha ṭhatvā imāsaṃ nadīnaṃ uppattikathaṃ kathetuṃ vaṭṭati. Ayaṃ tāva jambudīpo dasasahassayojanaparimāṇo, tattha catusahassayojanaparimāṇo padeso udakena ajjhotthaṭo mahāsamuddoti saṅkhaṃ gato, tisahassayojanappamāṇe manussā vasanti, tisahassayojanappamāṇe himavā patiṭṭhito ubbedhena pañcayojanasatiko caturāsītikūṭasahassapaṭimaṇḍito samantato sandamānapañcasatanadīvicitto, yattha āyāmavitthārena ca gambhīrato ca paṇṇāsapaṇṇāsayojanā diyaḍḍhayojanasataparimaṇḍalā anotattadaho kaṇṇamuṇḍadaho rathakāradaho chaddantadaho kuṇāladaho mandākinidaho sīhappapātadahoti satta mahāsarā patiṭṭhahanti.

Tesu **anotatto** sudassanakūṭaṃ cittakūṭaṃ kāḷakūṭaṃ gandhamādanakūṭaṃ kelāsakūṭanti imehi pañcahi pabbatehi parikkhitto. Tattha sudassanakūṭaṃ sovaṇṇamayaṃ dviyojanasatubbedhaṃ antovaṅkaṃ kākamukhasaṇṭhānaṃ tameva saraṃ paṭicchādetvā tiṭṭhati, cittakūṭaṃ sabbaratanamayaṃ, kāḷakūṭaṃ añjanamayaṃ, gandhamādanakūṭaṃ sānumayaṃ abbhantare muggavaṇṇaṃ, mūlagandho sāragandho pheggugandho tacagandho papaṭikāgandho rasagandho pattagandho pupphagandho phalagandho gandhagandhoti imehi dasahi gandhehi ussannaṃ, nānappakāraosadhasañchannaṃ kāḷapakkhauposathadivase ādittamiva aṅgāraṃ jalantaṃ tiṭṭhati, kelāsakūṭaṃ rajatamayaṃ. Sabbāni sudassanena samānubbedhasaṇṭhānāni tameva saraṃ paṭicchādetvā ṭhitāni. Tāni sabbāni devānubhāvena nāgānubhāvena ca vassanti, nadiyo cetesu sandanti. Taṃ sabbam pi udakaṃ anotattameva pavisati. Candimasūriyā dakkhiṇena vā uttarena vā gacchantā pabbatantarena tattha obhāsaṃ karonti, ujuṃ gacchantā na karonti. Tenevassa anotatto tisaṅkhā udapādi.

Tattha manoharasilātalāni nimmacchakacchapāni phalikasadisanimmalodakāni nhānatitthāni supaṭiyattāni honti, yesu buddhā khīṇāsavā ca paccekabuddhā ca iddhimantā ca isayo nhāyanti, devayakkhādayo udakakīḷaṃ kīḷanti.

Tassa catūsu passesu sīhamukhaṃ, hatthimukhaṃ, assamukhaṃ, usabhamukhanti cattāri mukhāni honti, yehi catasso nadiyo sandanti. Sīhamukhena nikkhantanadītīre sīhā bahutarā honti, hatthimukhādīhi hatthiassausabhā. Puratthimadisato nikkhantanadī anotattaṃ tikkhattuṃ padakkhiṇaṃ katvā itarā tisso nadiyo anupagamma pācīnahimavanteneva amanussapathaṃ gantvā mahāsamuddaṃ pavisati. Pacchimadisato ca uttaradisato ca nikkhantanadiyopi tatheva padakkhiṇaṃ katvā pacchimahimavanteneva uttarahimavanteneva ca amanussapathaṃ gantvā mahāsamuddaṃ pavisanti. Dakkhiṇamukhato nikkhantanadī pana taṃ tikkhattuṃ padakkhiṇaṃ katvā uttarena ujukaṃ pāsāṇapiṭṭheneva saṭṭhi yojanāni gantvā pabbataṃ paharitvā uṭṭhāya parikkhepena tigāvutappamāṇā udakadhārā hutvā ākāsena saṭṭhi yojanāni gantvā tiyaggaḷe nāma pāsāṇe patitā, pāsāṇo udakadhārāvegena bhinno. Tattha paññāsayojanappamāṇā tiyaggaḷā nāma mahāpokkharaṇī jātā, pokkharaṇiyā kūlaṃ bhinditvā pāsāṇaṃ pavisitvā saṭṭhi yojanāni gatā. Tato ghanapathaviṃ bhinditvā ummaṅgena saṭṭhi yojanāni gantvā giñjhaṃ nāma tiracchānapabbataṃ paharitvā hatthatale pañcaṅgulisadisā pañca dhārā hutvā pavattati. Sā tikkhattuṃ anotattaṃ padakkhiṇaṃ katvā gataṭṭhāne **āvattagaṅgā** ti vuccati. Ujukaṃ pāsāṇapiṭṭhena saṭṭhi yojanāni gataṭṭhāne **kaṇhagaṅgā**, ākāsena saṭṭhi yojanāni gataṭṭhāne **ākāsagaṅgā**, tiyaggaḷapāsāṇe paññāsayojanokāse ṭhitā **tiyaggaḷapokkharaṇī**, kūlaṃ bhinditvā pāsāṇaṃ pavisitvā saṭṭhi yojanāni gataṭṭhāne **bahalagaṅgā** ti, umaṅgena saṭṭhi yojanāni gataṭṭhāne **umaṅgagaṅgā** ti vuccati. Viñjhaṃ nāma tiracchānapabbataṃ paharitvā pañca dhārā hutvā pavattanaṭṭhāne pana gaṅgā, yamunā, aciravatī, sarabhū, mahīti pañca saṅkhaṃ gatā. Evametā pañca mahānadiyo himavantato pavattantīti veditabbā.

**Savantiyo** ti yā kāci savamānā gacchantī mahānadiyo vā kunnadiyo vā. **Appentī** ti allīyanti osaranti. **Dhārā** ti vuṭṭhidhārā. **Pūrattan** ti puṇṇabhāvo. Mahāsamuddassa hi ayaṃ dhammatā – “imasmiṃ kāle devo mando jāto, jālakkhipādīni ādāya macchakacchape gaṇhissāmā” ti vā “imasmiṃ kāle mahantā vuṭṭhi, labhissāma nu kho piṭṭhipasāraṇaṭṭhānan” ti vā vattuṃ na sakkā. Paṭhamakappikakālato paṭṭhāya hi yaṃ sinerumekhalaṃ āhacca udakaṃ ṭhitaṃ, tato ekaṅgulamattampi udakaṃ neva heṭṭhā osīdati, na uddhaṃ uttarati. **Ekaraso** ti asambhinnaraso.

**Muttā** ti khuddakamahantavaṭṭadīghādibhedā anekavidhā. **Maṇī** ti rattanīlādibhedo anekavidho. **Veḷuriyo** ti vaṃsavaṇṇasirīsapupphavaṇṇādibhedo anekavidho. **Saṅkho** ti dakkhiṇāvaṭṭatambakucchikadhamanasaṅkhādibhedo anekavidho. **Silā** ti setakāḷamuggavaṇṇādibhedo anekavidhā. **Pavāḷan** ti khuddakamahantarattaghanarattādibhedaṃ anekavidhaṃ. **Masāragallan** ti kabaramaṇi. **Nāgā** ti ūmipiṭṭhavāsinopi vimānaṭṭhakā nāgāpi.

**Aṭṭha pahārādā** ti satthā aṭṭhapi dhamme vattuṃ sakkoti, soḷasapi bāttiṃsapi catusaṭṭhipi sahassampi, pahārādena pana aṭṭha kathitā, ahampi teheva sarikkhake katvā kathessāmīti cintetvā evamāha. **Anupubbasikkhā** ti ādīsu anupubbasikkhāya tisso sikkhā gahitā, anupubbakiriyāya terasa dhutaṅgāni, anupubbapaṭipadāya satta anupassanā aṭṭhārasa mahāvipassanā aṭṭhatiṃsa ārammaṇavibhattiyo sattatiṃsa bodhapakkhiyadhammā. **Na āyatakeneva aññāpaṭivedho** ti maṇḍūkassa uppatitvā gamanaṃ viya āditova sīlapūraṇādiṃ akatvā arahattappaṭivedho nāma natthi, paṭipāṭiyā pana sīlasamādhipaññāyo pūretvāva sakkā arahattaṃ pattunti attho.

**Ārakāvā** ti dūreyeva. **Na tena nibbānadhātuyā ūnattaṃ vā pūrattaṃ vā** ti asaṅkhyeyyepi kappe buddhesu anuppannesu ekasattopi parinibbātuṃ na sakkoti, tadāpi “tucchā nibbānadhātū” ti na sakkā vattuṃ. Buddhakāle ca pana ekekasmiṃ samāgame asaṅkhyeyyāpi sattā amataṃ ārādhenti, tadāpi na sakkā vattuṃ – “pūrā nibbānadhātū” ti.

## 10. Uposathasuttavaṇṇanā

#### 20

Dasame **nisinno hotī** ti uposathakaraṇatthāya upāsikāya ratanapāsāde nisinno. Nisajja pana bhikkhūnaṃ cittāni olokento ekaṃ dussīlapuggalaṃ disvā “sacāhaṃ imasmiṃ puggale nisinneyeva pātimokkhaṃ uddisissāmi, sattadhā tassa muddhā phalissatī” ti tassa anukampāya tuṇhīyeva ahosi. **Abhikkantā** ti atikkantā parikkhīṇā. **Uddhaste aruṇe** ti uggate aruṇasīse. **Nandimukhiyā** ti tuṭṭhamukhiyā. **Aparisuddhā, Ānanda, parisā** ti “asukapuggalo aparisuddho” ti avatvā “aparisuddhā, Ānanda, parisā” ti āha. Sesaṃ sabbattha uttānamevāti.

{{<eop>}}Mahāvaggo dutiyo.{{</eop>}}

{{<subtitle>}}3. Gahapativaggo{{</subtitle>}}

## 1. Paṭhamauggasuttavaṇṇanā

#### 21

Tatiyassa paṭhame **paññatte āsane nisīdī** ti tassa kira ghare pañcannaṃ bhikkhusatānaṃ pañca āsanasatāni niccaṃ paññattāneva honti, tesu aññatarasmiṃ āsane nisīdi. **Taṃ suṇāhī** ti te suṇāhi, taṃ vā aṭṭhavidhaṃ acchariyadhammaṃ suṇāhi. **Cittaṃ pasīdī** ti “buddho nu kho na buddho nu kho” ti vitakkamattampi na uppajji, ayameva buddhoti cittuppādo pasanno anāvilo ahosi. **Sakāni vā ñātikulānī** ti attano yāpanamattaṃ dhanaṃ gahetvā ñātigharāni gacchatu. **Kassa vo dammī** ti katarapurisassa tumhe dadāmi, ārocetha me attano adhippāyaṃ. **Appaṭivibhattā** ti “ettakaṃ dassāmi ettakaṃ na dassāmi, idaṃ dassāmi idaṃ na dassāmī” ti cittaṃ uppādentena hi paṭivibhattā nāma hoti, mayhaṃ pana na evaṃ. Atha kho saṅghikā viya gaṇasantakā viya ca sīlavantehi saddhiṃ sādhāraṇāyeva. **Sakkaccaṃ yeva payirupāsāmī** ti sahatthā upaṭṭhahāmi, cittīkārena upasaṅkamāmi.

**Anacchariyaṃ kho pana maṃ, bhante** ti, bhante, yaṃ maṃ devatā upasaṅkamitvā evaṃ ārocenti, idaṃ na acchariyaṃ. Yaṃ panāhaṃ tatonidānaṃ cittassa uṇṇatiṃ nābhijānāmi, taṃ eva acchariyanti vadati. **Sādhu sādhu, bhikkhū** ti ettha kiñcāpi bhikkhuṃ āmanteti, upāsakasseva pana veyyākaraṇasampahaṃsane esa sādhukāroti veditabbo.

## 2. Dutiyauggasuttavaṇṇanā

#### 22

Dutiye **nāgavane** ti tassa kira seṭṭhino nāgavanaṃ nāma uyyānaṃ, so tattha purebhattaṃ gandhamālādīni gāhāpetvā uyyānakīḷikaṃ kīḷitukāmo gantvā paricāriyamāno Bhagavantaṃ addasa. Saha dassanenevassa purimanayen’eva cittaṃ pasīdi, surāpānena ca uppannamando taṅkhaṇaṃ yeva pahīyi. Taṃ sandhāyevamāha. **Oṇojesin** ti udakaṃ hatthe pātetvā adāsiṃ. **Asuko** ti amuko. **Samacittova demī** ti “imassa thokaṃ, imassa bahukan” ti evaṃ cittanānattaṃ na karomi, deyyadhammaṃ pana ekasadisaṃ karomīti dasseti. **Ārocentī** ti ākāse ṭhatvā ārocenti. **Natthi taṃ saṃyojanan** ti iminā upāsako attano anāgāmiphalaṃ byākaroti.

## 3. Paṭhamahatthakasuttavaṇṇanā

#### 23

Tatiye **hatthako āḷavako** ti Bhagavatā āḷavakayakkhassa hatthato hatthehi sampaṭicchitattā hatthakoti laddhanāmo rājakumāro. **Sīlavā** ti pañcasīladasasīlena sīlavā. **Cāgavā** ti cāgasampanno. **Kaccittha, bhante** ti, bhante, kacci ettha Bhagavato byākaraṇaṭṭhāne. **Appiccho** ti adhigamappicchatāya appiccho.

## 4. Dutiyahatthakasuttavaṇṇanā

#### 24

Catutthe **pañcamattehi upāsakasatehī** ti sotāpannasakadāgāmīnaṃ yeva ariyasāvakaupāsakānaṃ pañcahi satehi parivuto bhuttapātarāso gandhamālavilepenacuṇṇāni gahetvā yena Bhagavā tenupasaṅkami. **Saṅgahavatthūnī** ti saṅgaṇhanakāraṇāni. **Tehāhan** ti tehi ahaṃ. **Taṃ dānena saṅgaṇhāmī** ti naṅgalabalibaddabhattabījādīni c’eva gandhamālamūlādīni ca datvā saṅgaṇhāmi. **Peyyavajjenā** ti amma, tāta, bhātara, bhaginītiādikena kaṇṇasukhena mudukena piyavacanena saṅgaṇhāmi. **Atthacariyāyā** ti “imassa dānena vā piyavacanena vā kiccaṃ natthi, atthacariyāya saṅgaṇhitabbayuttako ayan” ti ñatvā uppannakiccanittharaṇasaṅkhātāya atthacariyāya saṅgaṇhāmi. **Samānattatāyā** ti “imassa dānādīhi kiccaṃ natthi, samānattatāya saṅgaṇhitabbo ayan” ti ekato khādanapivananisajjādīhi attanā samānaṃ katvā saṅgaṇhāmi. **Daliddassa kho no tathā sotabbaṃ maññantī** ti daliddassa kiñci dātuṃ vā kātuṃ vā asakkontassa, yathā daliddassa no tathā sotabbaṃ maññanti, mama pana sotabbaṃ maññanti, dinnovāde tiṭṭhanti, na me anusāsaniṃ atikkamitabbaṃ maññanti. **Yoni kho tyāyan** ti upāyo kho te ayaṃ. Imesu pana dvīsupi suttesu satthārā sīlacāgapaññā missakā kathitāti veditabbā.

## 5-6. Mahānāmasuttādivaṇṇanā

#### 25-26

Pañcame **atthūpaparikkhitā hotī** ti atthānatthaṃ kāraṇākāraṇaṃ upaparikkhitā hoti. Chaṭṭhe saddhāsīlacāgā missakā kathitā.

## 7. Paṭhamabalasuttavaṇṇanā

#### 27

Sattame **ujjhattibalā** ti ujjhānabalā. Bālānañhi “yaṃ asuko idañcidañca āha, maṃ so āha, na aññan” ti evaṃ ujjhānameva balaṃ. **Nijjhattibalā** ti “na idaṃ evaṃ, evaṃ nāmetan” ti atthānatthanijjhāpanaṃ yeva balaṃ. **Paṭisaṅkhānabalā** ti paccavekkhaṇabalā. **Khantibalā** ti adhivāsanabalā.

## 8. Dutiyabalasuttavaṇṇanā

#### 28

Aṭṭhame **balānī** ti ñāṇabalāni. **Āsavānaṃ khayaṃ paṭijānātī** ti arahattaṃ paṭijānāti. **Aniccato** ti hutvā abhāvākārena. **Yathābhūtan** ti yathāsabhāvato. **Sammappaññāyā** ti sahavipassanāya maggapaññāya. **Aṅgārakāsūpamā** ti santāpanaṭṭhena aṅgārakāsuyā upamitā ime kāmāti. **Vivekaninnan** ti phalasamāpattivasena nibbānaninnaṃ. **Vivekaṭṭhan** ti kilesehi vajjitaṃ dūrībhūtaṃ vā. **Nekkhammābhiratan** ti pabbajjābhirataṃ. **Byantibhūtan** ti vigatantabhūtaṃ ekadesenāpi anallīnaṃ visaṃyuttaṃ visaṃsaṭṭhaṃ. **Āsavaṭṭhāniyehī** ti sampayogavasena āsavānaṃ kāraṇabhūtehi, kilesadhammehīti attho. Atha vā **byantibhūtan** ti vigatavāyanti attho. Kuto? **Sabbaso āsavaṭṭhāniyehi dhammehi**, sabbehi tebhūmakadhammehīti attho. Imasmiṃ sutte ariyamaggo lokiyalokuttaro kathito.

## 9. Akkhaṇasuttavaṇṇanā

#### 29

Navame khaṇe kiccāni karotīti **khaṇakicco**, okāsaṃ labhitvāva kiccāni karotīti attho. **Dhammo** ti catusaccadhammo. **Opasamiko** ti kilesūpasamāvaho. **Parinibbāyiko** ti kilesaparinibbānakaro. Catumaggañāṇasaṅkhātaṃ sambodhiṃ gacchati sampāpuṇātīti **sambodhagāmī. Dīghāyukaṃ devanikāyan** ti idaṃ asaññaṃ devanikāyaṃ sandhāya vuttaṃ. **Aviññātāresū** ti ativiya aviññūsu.

**Suppavedite** ti sukathite. **Antarāyikā** ti antarāyakarā. **Khaṇo ve mā upaccagā** ti ayaṃ laddho khaṇo mā atikkami. **Idha c’eva naṃ virādhetī** ti sace koci pamattacārī idha imaṃ khaṇaṃ labhitvāpi saddhammassa niyāmataṃ ariyamaggaṃ virādheti na sampādeti. **Atītattho** ti hāpitattho. **Cirattaṃ anutapissatī** ti cirarattaṃ socissati. Yathā hi “asukaṭṭhāne bhaṇḍaṃ samuppannan” ti sutvā eko vāṇijo na gaccheyya, aññe gantvā gaṇheyyuṃ, tesaṃ taṃ aṭṭhaguṇampi dasaguṇampi bhaveyya. Atha itaro “mama attho atikkanto” ti anutapeyya, evaṃ yo idha khaṇaṃ labhitvā appaṭipajjanto saddhammassa niyāmataṃ virādheti, so ayaṃ vāṇijova atītattho ciraṃ anutapissati socissati. Kiñca bhiyyo **avijjānivuto** ti tathā. **Paccavidun** ti paṭivijjhiṃsu. **Saṃvarā** ti sīlasaṃvarā. **Māradheyyaparānuge** ti māradheyyasaṅkhātaṃ saṃsāraṃ anugate. **Pāraṅgatā** ti nibbānaṃ gatā. **Ye pattā āsavakkhayan** ti ye arahattaṃ pattā. Evamidha gāthāsu vaṭṭavivaṭṭaṃ kathitaṃ.

## 10. Anuruddhamahāvitakkasuttavaṇṇanā

#### 30

Dasame **cetīsū** ti cetināmakānaṃ rājūnaṃ nivāsaṭṭhānattā evaṃladdhavohāre raṭṭhe. **Pācīnavaṃsadāye** ti dasabalassa vasanaṭṭhānato pācīnadisāya ṭhite vaṃsadāye nīlobhāsehi veḷūhi sañchanne araññe. **Evaṃ cetaso parivitakko udapādī** ti thero kira pabbajitvā paṭhamaantovassamhiyeva samāpattilābhī hutvā sahassalokadhātudassanasamatthaṃ dibbacakkhuñāṇaṃ uppādesi. So sāriputtattherassa santikaṃ gantvā evamāha – “idhāhaṃ, āvuso sāriputta, dibbena cakkhunā visuddhena atikkantamānusakena sahassalokaṃ olokemi. Āraddhaṃ kho pana me vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Atha ca pana me anupādāya āsavehi cittaṃ na vimuccatī” ti. Atha naṃ thero āha – “yaṃ kho te, āvuso anuruddha, evaṃ hoti ‘ahaṃ dibbena cakkhunā…pe… olokemī’ ti, idaṃ te mānasmiṃ. Yampi te, āvuso, anuruddha evaṃ hoti ‘āraddhaṃ kho pana me vīriyaṃ…pe… ekaggan’ti, idaṃ te uddhaccasmiṃ. Yampi te, āvuso anuruddha, evaṃ hoti ‘atha ca pana me anupādāya āsavehi cittaṃ na vimuccatī’ ti, idaṃ te kukkuccasmiṃ. Sādhu vatāyasmā anuruddho ime tayo dhamme pahāya ime tayo dhamme amanasikaritvā amatāya dhātuyā cittaṃ upasaṃharatū” ti evamassa thero kammaṭṭhānaṃ kathesi. So kammaṭṭhānaṃ gahetvā satthāraṃ āpucchitvā cetiraṭṭhaṃ gantvā samaṇadhammaṃ karonto aṭṭhamāsaṃ caṅkamena vītināmesi. So padhānaveganimmathitattā kilantakāyo ekassa veḷugumbassa heṭṭhā nisīdi. Athassāyaṃ evaṃ cetaso parivitakko udapādi, esa mahāpurisavitakko uppajjīti attho.

**Appicchassā** ti ettha paccayappiccho, adhigamappiccho, pariyattiappiccho, dhutaṅgappicchoti cattāro appicchā. Tattha paccayappiccho bahuṃ dente appaṃ gaṇhāti, appaṃ dente appataraṃ gaṇhāti, na anavasesaggāhī hoti. Adhigamappiccho majjhantikatthero viya attano adhigamaṃ aññesaṃ jānituṃ na deti. Pariyattiappiccho tepiṭakopi samāno na bahussutabhāvaṃ jānāpetukāmo hoti sāketatissatthero viya. Dhutaṅgappiccho dhutaṅgapariharaṇabhāvaṃ aññesaṃ jānituṃ na deti dvebhātikattheresu jeṭṭhatthero viya. Vatthu visuddhimagge kathitaṃ. **Ayaṃ dhammo** ti evaṃ santaguṇaniguhanena ca paṭiggahaṇe mattaññutāya ca appicchassa puggalassa ayaṃ navalokuttaradhammo sampajjati, no mahicchassa. Evaṃ sabbattha yojetabbaṃ.

**Santuṭṭhassā** ti catūsu paccayesu tīhi santosehi santuṭṭhassa. **Pavivittassā** ti kāyacittaupadhivivekehi vivittassa. Tattha kāyaviveko nāma gaṇasaṅgaṇikaṃ vinodetvā ārambhavatthuvasena ekībhāvo. Ekībhāvamatteneva kammaṃ na nipphajjatīti kasiṇaparikammaṃ katvā aṭṭha samāpattiyo nibbatteti, ayaṃ cittaviveko nāma. Samāpattimatteneva kammaṃ na nipphajjatīti jhānaṃ pādakaṃ katvā saṅkhāre sammasitvā saha paṭisambhidāhi arahattaṃ pāpuṇāti, ayaṃ sabbākārato upadhiviveko nāma. Tenāha Bhagavā – “kāyaviveko ca vivekaṭṭhakāyānaṃ nekkhammābhiratānaṃ, cittaviveko ca parisuddhacittānaṃ paramavodānappattānaṃ, upadhiviveko ca nirupadhīnaṃ puggalānaṃ visaṅkhāragatānan” ti. <small>(mahāni. 7, 49)</small>

**Saṅgaṇikārāmassā** ti gaṇasaṅgaṇikāya c’eva kilesasaṅgaṇikāya ca ratassa. **Āraddhavīriyassā** ti kāyikacetasikavīriyavasena āraddhavīriyassa. **Upaṭṭhitassatissā** ti catusatipaṭṭhānavasena upaṭṭhitassatissa. **Samāhitassā** ti ekaggacittassa. **Paññavato** ti kammassakatapaññāya paññavato.

**Sādhu sādhū** ti therassa vitakkaṃ sampahaṃsento evamāha. **Imaṃ aṭṭhaman** ti satta nidhī laddhapurisassa aṭṭhamaṃ dento viya, satta maṇiratanāni, satta hatthiratanāni, satta assaratanāni laddhapurisassa aṭṭhamaṃ dento viya satta mahāpurisavitakke vitakketvā ṭhitassa aṭṭhamaṃ ācikkhanto evamāha. **Nippapañcārāmassā** ti taṇhāmānadiṭṭhipapañcarahitattā nippapañcasaṅkhāte nibbānapade abhiratassa. Itaraṃ tass’eva vevacanaṃ. **Papañcārāmassā** ti yathāvuttesu papañcesu abhiratassa. Itaraṃ tass’eva vevacanaṃ.

**Yato** ti yadā. **Tato** ti tadā. **Nānārattānan** ti nilapītalohitodātavaṇṇehi nānārajanehi rattānaṃ. **Paṃsukūlan** ti tevīsatiyā khettesu ṭhitapaṃsukūlacīvaraṃ. **Khāyissatī** ti yathā tassa pubbaṇhasamayādīsu yasmiṃ samaye yaṃ icchati, tasmiṃ samaye taṃ pārupantassa so dussakaraṇḍako manāpo hutvā khāyati, evaṃ tuyhampi cīvarasantosamahāariyavaṃsena tuṭṭhassa viharato paṃsukūlacīvaraṃ khāyissati upaṭṭhahissati. **Ratiyā** ti ratiatthāya. **Aparitassāyā** ti taṇhādiṭṭhiparitassanāhi aparitassanatthāya. **Phāsuvihārāyā** ti sukhavihāratthāya. **Okkamanāya nibbānassā** ti amataṃ nibbānaṃ otaraṇatthāya.

**Piṇḍiyālopabhojanan** ti gāmanigamarājadhānīsu jaṅghābalaṃ nissāya gharapaṭipāṭiyā carantena laddhapiṇḍiyālopabhojanaṃ. **Khāyissatī** ti tassa gahapatino nānaggarasabhojanaṃ viya upaṭṭhahissati. **Santuṭṭhassa viharato** ti piṇḍapātasantosamahāariyavaṃsena santuṭṭhassa viharato. **Rukkhamūlasenāsanaṃ khāyissatī** ti tassa gahapatino tebhūmakapāsāde gandhakusumavāsasugandhaṃ kūṭāgāraṃ viya rukkhamūlaṃ upaṭṭhahissati. **Santuṭṭhassā** ti senāsanasantosamahāariyavaṃsena santuṭṭhassa. **Tiṇasanthārako** ti tiṇehi vā paṇṇehi vā bhūmiyaṃ vā phalakapāsāṇatalāni vā aññatarasmiṃ santhatasanthato. **Pūtimuttan** ti yaṃkiñci muttaṃ. Taṅkhaṇe gahitampi pūtimuttameva vuccati duggandhattā. **Santuṭṭhassa viharato** ti gilānapaccayabhesajjaparikkhārasantosena santuṭṭhassa viharato.

Iti Bhagavā catūsu ṭhānesu arahattaṃ pakkhipanto kammaṭṭhānaṃ kathetvā “katarasenāsane nu kho vasantassa kammaṭṭhānaṃ sappāyaṃ bhavissatī” ti āvajjento “tasmiññeva vasantassā” ti ñatvā **tena hi tvaṃ, anuruddhā** tiādimāha. **Pavivittassa viharato** ti tīhi vivekehi vivittassa viharantassa. **Uyyojanikapaṭisaṃyuttan** ti uyyojanikeheva vacanehi paṭisaṃyuttaṃ, tesaṃ upaṭṭhānagamanakaṃyevāti attho. **Papañcanirodhe** ti nibbānapade. **Pakkhandatī** ti ārammaṇakaraṇavasena pakkhandati. **Pasīdatī** ti ādīsupi ārammaṇavaseneva pasīdanasantiṭṭhanamuccanā veditabbā. Iti Bhagavā cetiraṭṭhe pācīnavaṃsadāye āyasmato anuruddhassa kathite aṭṭha mahāpurisavitakke puna bhesakaḷāvanamahāvihāre nisīditvā bhikkhusaṅghassa vitthārena kathesi.

**Manomayenā** ti manena nibbattitakāyopi manomayoti vuccati manena gatakāyopi, idha manena gatakāyaṃ sandhāyevamāha. **Yathā me ahu saṅkappo** ti yathā mayhaṃ vitakko ahosi, tato uttari aṭṭhamaṃ mahāpurisavitakkaṃ dassento tato uttariṃ desayi. Sesaṃ sabbattha uttānamevāti.

{{<eop>}}Gahapativaggo tatiyo.{{</eop>}}

{{<subtitle>}}4. Dānavaggo{{</subtitle>}}

## 1. Paṭhamadānasuttavaṇṇanā

#### 31

Catutthassa paṭhame **āsajja dānaṃ detī** ti patvā dānaṃ deti. Āgataṃ disvā taṃ muhuttaṃ yeva nisīdāpetvā sakkāraṃ katvā dānaṃ deti, dassāmīti na kilameti. **Bhayā** ti “ayaṃ adāyako akārako” ti garahabhayā, apāyabhayā vā. **Adāsi me** ti mayhaṃ pubbe esa idaṃ nāma adāsīti deti. **Dassati me** ti anāgate idaṃ nāma dassatīti deti. **Sāhu dānan** ti dānaṃ nāma sādhu sundaraṃ buddhādīhi paṇḍitehi pasatthanti deti. **Cittālaṅkāracittaparikkhāratthaṃ dānaṃ detī** ti samathavipassanācittassa alaṅkāratthañceva parikkhāratthañca deti. Dānañhi cittaṃ muduṃ karoti. Yena laddho, so “laddhaṃ me” ti muducitto hoti. Yena dinnaṃ, sopi “dinnaṃ mayā” ti muducitto hoti. Iti ubhinnaṃ cittaṃ muduṃ karoti. Teneva “adantadamanan” ti vuccati. Yathāha –

> “Adantadamanaṃ dānaṃ, adānaṃ dantadūsakaṃ;  
> Dānena piyavācāya, unnamanti namanti cā” ti.

Imesu pana aṭṭhasu dānesu cittālaṅkāradānameva uttamanti.

## 2. Dutiyadānasuttavaṇṇanā

#### 32

Dutiye **saddhā** ti yāya saddhāya dānaṃ deti, sā saddhā. **Hiriyan** ti yāya hiriyā dānaṃ deti, sāva adhippetā. **Kusalañca dānan** ti anavajjañca dānaṃ. **Diviyan** ti divaṅgamaṃ.

## 3. Dānavatthusuttavaṇṇanā

#### 33

Tatiye **dānavatthūnī** ti dānakāraṇāni. **Chandā dānaṃ detī** ti pemena dānaṃ deti. **Dosā** ti dosena kuddho hutvā yaṃ atthi, taṃ vegena gaṇhitvā deti. **Mohā** ti mohena mūḷho deti. **Bhayā** ti garahabhayena vā apāyabhayena vā, tassa tass’eva vā pana bhayena deti. **Kulavaṃsan** ti kulapaveṇiṃ.

## 4. Khettasuttavaṇṇanā

#### 34

Catutthe **na mahapphalaṃ hotī** ti dhaññaphalena mahapphalaṃ na hoti. **Na mahassādan** ti yampissa phalaṃ hoti, tassa assādo na mahā hoti mandassādaṃ na madhuraṃ. **Na phātiseyyan** ti seyyāpissa na hoti vuḍḍhi, tassa mahantaṃ vīhithambhasannivesaṃ na hotīti attho. **Unnāmaninnāmī** ti thalaninnavasena visamatalaṃ. Tattha thale udakaṃ na saṇṭhāti, ninne atibahu tiṭṭhati. **Pāsāṇasakkharikan** ti pattharitvā ṭhitapiṭṭhipāsāṇehi ca khuddakapāsāṇehi ca sakkharāhi ca samannāgataṃ. **Ūsaran** ti ubbhinnaloṇaṃ. **Na ca gambhīrasitan** ti thaddhabhūmitāya gambhīrānugataṃ, naṅgalamaggaṃ katvā kasituṃ na sakkā hoti, uttānanaṅgalamaggameva hoti. **Na āyasampannan** ti na udakāgamanasampannaṃ. **Na apāyasampannan** ti pacchābhāge udakaniggamanamaggasampannaṃ na hoti. **Na mātikāsampannan** ti na khuddakamahantīhi udakamātikāhi sampannaṃ hoti. **Na mariyādasampannan** ti na kedāramariyādāhi sampannaṃ. **Na mahapphalan** ti ādīni sabbāni vipākaphalavaseneva veditabbāni.

**Sampanne** ti paripuṇṇe sampattiyutte. **Pavuttā bījasampadā** ti sampannaṃ bījaṃ ropitaṃ. **Deve sampādayantamhī** ti deve sammā vassante. **Anītisampadā hotī** ti kīṭakimiādipāṇakaītiyā abhāvo ekā sampadā hoti. **Virūḷhī** ti vaḍḍhi dutiyā sampadā hoti. **Vepullan** ti vipulabhāvo tatiyā sampadā hoti. **Phalan** ti paripuṇṇaphalaṃ catutthī sampadā hoti. **Sampannasīlesū** ti paripuṇṇasīlesu. **Bhojanasampadā** ti sampannaṃ vividhabhojanaṃ. **Sampadānan** ti tividhaṃ kusalasampadaṃ. **Upanetī** ti sā bhojanasampadā upanayati. Kasmā? **Sampannañhissa taṃ kataṃ**, yasmāssa taṃ katakammaṃ sampannaṃ paripuṇṇanti attho. **Sampannatthūdhā** ti sampanno atthu idha. **Vijjācaraṇasampanno** ti tīhi vijjāhi ca pañcadasahi caraṇadhammehi ca samannāgato. **Laddhā** ti evarūpo puggalo cittassa sampadaṃ avekallaparipuṇṇabhāvaṃ labhitvā. **Karoti kammasampadan** ti paripuṇṇakammaṃ karoti. **Labhati catthasampadan** ti atthañca paripuṇṇaṃ labhati. **Diṭṭhisampadan** ti vipassanādiṭṭhiṃ. **Maggasampadan** ti sotāpattimaggaṃ. **Yāti sampannamānaso** ti paripuṇṇacitto hutvā arahattaṃ yāti. **Sā hoti sabbasampadā** ti sā sabbadukkhehi vimutti sabbasampadā nāma hotīti.

## 5. Dānūpapattisuttavaṇṇanā

#### 35

Pañcame **dānūpapattiyo** ti dānapaccayā upapattiyo. **Dahatī** ti ṭhapeti. **Adhiṭṭhātī** ti tass’eva vevacanaṃ. **Bhāvetī** ti vaḍḍheti. **Hīne vimuttan** ti hīnesu pañcasu kāmaguṇesu vimuttaṃ. **Uttari abhāvitan** ti tato uttarimaggaphalatthāya abhāvitaṃ. **Tatrūpapattiyā saṃvattatī** ti yaṃ ṭhānaṃ patthetvā kusalaṃ kataṃ, tattha nibbattanatthāya saṃvattati. **Vītarāgassā** ti maggena vā samucchinnarāgassa samāpattiyā vā vikkhambhitarāgassa. Dānamatteneva hi brahmaloke nibbattituṃ na sakkā, dānaṃ pana samādhivipassanācittassa alaṅkāraparivāraṃ hoti. Tato dānena muducitto brahmavihāre bhāvetvā brahmaloke nibbattati. Tena vuttaṃ – “vītarāgassa no sarāgassā” ti.

## 6. Puññakiriyavatthusuttavaṇṇanā

#### 36

Chaṭṭhe puññakiriyāni ca tāni tesaṃ tesaṃ ānisaṃsānaṃ vatthūni cā ti **puññakiriyavatthūni**. Dānādīnañhi lakkhaṇe cittaṃ ṭhapetvā “evarūpaṃ nāma amhehi dānaṃ dātabbaṃ, sīlaṃ rakkhitabbaṃ, bhāvanā bhāvetabbā” ti sattā puññāni karonti. Dānameva **dānamayaṃ**, dānacetanāsu vā purimacetanāto nipphannā sanniṭṭhāpakacetanā **dānamayaṃ** sīlādīhi sīlamayādīni viya. Sesadvayesupi eseva nayo. **Parittaṃ kataṃ hotī** ti thokaṃ mandaṃ kataṃ hoti. **Nābhisambhotī** ti na nipphajjati. **Akataṃ hotī** ti bhāvanāyayogoyeva anāraddho hotīti attho. **Manussadobhagyan** ti manussesu sampattirahitaṃ pañcavidhaṃ nīcakulaṃ. **Upapajjatī** ti paṭisandhivasena upagacchati, tattha nibbattatīti attho. **Mattaso katan** ti pamāṇena kataṃ, thokaṃ na bahu. **Manussasobhagyan** ti manussesu subhagabhāvaṃ tividhakulasampattiṃ. **Adhimattan** ti adhikappamāṇaṃ balavaṃ vā. **Adhigaṇhantī** ti abhibhavitvā gaṇhanti, visiṭṭhatarā jeṭṭhakā hontīti attho.

## 7. Sappurisadānasuttavaṇṇanā

#### 37

Sattame **sucin** ti parisuddhaṃ vaṇṇasampannaṃ deti. **Paṇītan** ti rasūpapannaṃ. **Kālenā** ti yuttapattakālena. **Kappiyan** ti yaṃ kappiyaṃ, taṃ deti. **Viceyya detī** ti “imassa dinnaṃ mahapphalaṃ bhavissati, imassa na mahapphalan” ti evaṃ paṭiggāhakapariyesanavasena dānaṃ vā paṇidhāyavasena dānaṃ vā vicinitvā deti.

## 8. Sappurisasuttavaṇṇanā

#### 38

Aṭṭhame **atthāyā** ti atthatthāya. **Hitāya sukhāyā** ti hitatthāya sukhatthāya. **Pubbapetānan** ti paralokagatānaṃ ñātīnaṃ. Imasmiṃ sutte anuppanne buddhe cakkavattirājāno bodhisattā paccekabuddhā labbhanti, buddhakāle buddhā c’eva buddhasāvakā ca. Yathāvuttānañhi etesaṃ atthāya hitāya sukhāya saṃvattanti. **Bahunnaṃ vata atthāya, sappañño gharamāvasan** ti sappañño ghare vasanto bahūnaṃ vata atthāya hoti. **Pubbe** ti paṭhameva. **Pubbekatamanussaran** ti mātāpitūnaṃ pubbakāraguṇe anussaranto. **Sahadhammenā** ti sakāraṇena paccayapūjanena pūjeti. **Apace brahmacārayo** ti brahmacārino apacayati, nīcavuttitaṃ nesaṃ āpajjati. **Pesalo** ti piyasīlo.

## 9. Abhisandasuttavaṇṇanā

#### 39

Navame **dānānī** ti cetanādānāni. **Aggaññānī** tiādīnaṃ attho heṭṭhā vuttoyeva.

## 10. Duccaritavipākasuttavaṇṇanā

#### 40

Dasame **pāṇātipāto** ti pāṇātipātacetanā. **Sabbalahuso** ti sabbalahuko. **Appāyukasaṃvattaniko** ti tena parittakena kammavipākena appāyuko hoti, dinnamattāya vā paṭisandhiyā vilīyati mātukucchito nikkhantamatte vā. Evarūpo hi na aññassa kassaci nissando, pāṇātipātasseva gatamaggo esoti. **Bhogabyasanasaṃvattaniko** ti yathā kākaṇikāmattampi hatthe na tiṭṭhati, evaṃ bhogabyasanaṃ saṃvatteti. **Sapattaverasaṃvattaniko hotī** ti saha sapattehi veraṃ saṃvatteti. Tassa hi sapattā ca bahukā honti. Yo ca naṃ passati, tasmiṃ verameva uppādeti na nibbāyati. Evarūpo hi parassa rakkhitagopitabhaṇḍe aparādhassa nissando.

**Abhūtabbhakkhānasaṃvattaniko hotī** ti abhūtena abbhakkhānaṃ saṃvatteti, yena kenaci kataṃ tass’eva upari patati. **Mittehi bhedanasaṃvattaniko** ti mittehi bhedaṃ saṃvatteti. Yaṃ yaṃ mittaṃ karoti, so so bhijjatiyeva. **Amanāpasaddasaṃvattaniko** ti amanāpasaddaṃ saṃvatteti. Yā sā vācā kaṇṭakā kakkasā kaṭukā abhisajjanī mammacchedikā, gatagataṭṭhāne tameva suṇāti, manāpasaddasavanaṃ nāma na labhati. Evarūpo pharusavācāya gatamaggo nāma. **Anādeyyavācāsaṃvattaniko** ti aggahetabbavacanataṃ saṃvatteti, “tvaṃ kasmā kathesi, ko hi tava vacanaṃ gahessatī” ti vattabbataṃ āpajjati. Ayaṃ samphappalāpassa gatamaggo. **Ummattakasaṃvattaniko hotī** ti ummattakabhāvaṃ saṃvatteti. Tena hi manusso ummatto vā khittacitto vā eḷamūgo vā hoti. Ayaṃ surāpānassa nissando. Imasmiṃ sutte vaṭṭameva kathitanti.

{{<eop>}}Dānavaggo catuttho.{{</eop>}}

{{<subtitle>}}5. Uposathavaggo{{</subtitle>}}

## 4. Vāseṭṭhasuttavaṇṇanā

#### 44

Pañcamassa catutthe **ime cepi, vāseṭṭha, mahāsālā** ti purato ṭhite dve sālarukkhe dassento parikappopamaṃ āha. Idaṃ vuttaṃ hoti – ime tāva mahāsālā acetanā. Sace etepi sacetanā hutvā aṭṭhaṅgasamannāgataṃ uposathaṃ upavaseyyuṃ, etesampi so uposathavāso dīgharattaṃ hitāya sukhāya assa. Bhūte pana vattabbameva natthī ti.

## 6. Anuruddhasuttavaṇṇanā

#### 46

Chaṭṭhe **yenāyasmā anuruddho** ti tā kira devatā attano sampattiṃ oloketvā “kiṃ nu kho nissāya ayaṃ sampatti amhehi laddhā” ti āvajjamānā theraṃ disvā “mayaṃ amhākaṃ ayyassa pubbe cakkavattirajjaṃ karontassa pādaparicārikā hutvā tena dinnovāde ṭhatvā imaṃ sampattiṃ labhimha, gacchāma theraṃ ānetvā imaṃ sampattiṃ anubhavissāmā” ti divā yenāyasmā anuruddho tenupasaṅkamiṃsu. **Tīsu ṭhānesū** ti tīsu kāraṇesu. **Ṭhānaso paṭilabhāmā** ti khaṇeneva labhāma. **Saran** ti vacanasaddaṃ vā gītasaddaṃ vā ābharaṇasaddaṃ vā. **Pītā assū** ti ādīni nīlā tāva jātā, pītā bhavituṃ na sakkhissantīti ādinā nayena cintetvā vitakketi. Tāpi “idāni ayyo amhākaṃ pītabhāvaṃ icchati, idāni lohitabhāvan” ti tādisāva ahesuṃ.

**Accharaṃ vādesī** ti pāṇitalaṃ vādesi. **Pañcaṅgikassā** ti ātataṃ, vitataṃ, ātatavitataṃ, ghanaṃ, susiranti imehi pañcahi aṅgehi samannāgatassa. Tattha ātataṃ nāma cammapariyonaddhesu bheriādīsu ekatalatūriyaṃ, vitataṃ nāma ubhayatalaṃ, ātatavitataṃ nāma sabbaso pariyonaddhaṃ, susiraṃ vaṃsādi, ghanaṃ sammādi. **Suvinītassā** ti ākaḍḍhanasithilakaraṇādīhi samucchitassa. **Suppaṭipatāḷitassā** ti pamāṇe ṭhitabhāvajānanatthaṃ suṭṭhu paṭipatāḷitassa. **Kusalehi susamannāhatassā** ti ye vādetuṃ kusalā chekā, tehi vāditassa. **Vaggū** ti cheko sundaro. **Rajanīyo** ti rañjetuṃ samattho. **Kamanīyo** ti kāmetabbayutto. Khamanīyoti vā pāṭho, divasampi suyyamāno khamateva, na nibbindatīti attho. **Madanīyo** ti mānamadapurisamadajanano. **Indriyāni okkhipī** ti “asāruppaṃ imā devatā karontī” ti indriyāni heṭṭhā khipi, na akkhīni ummīletvā olokesi. **Na khvayyo anuruddho sādiyatī** ti “mayaṃ naccāma gāyāma, ayyo pana anuruddho na kho sādiyati, akkhīni ummīletvā na oloketi, kiṃ mayaṃ naccitvā vā gāyitvā vā karissāmā” ti tattheva antaradhāyiṃsu. **Yena Bhagavā tenupasaṅkamī** ti tāsaṃ devatānaṃ ānubhāvaṃ disvā “katihi nu kho dhammehi samannāgato mātugāmo manāpakāyike devaloke nibbattatī” ti imamatthaṃ pucchituṃ upasaṅkami.

## 9-10. Idhalokikasuttadvayavaṇṇanā

#### 49-50

Navame **ayaṃ’sa loko āraddho hotī** ti ayamassa loko idhaloke karaṇamattāya āraddhattā paripuṇṇattā āraddho hoti paripuṇṇo. **Soḷasākārasampannā** ti sutte vuttehi aṭṭhahi, gāthāsu aṭṭhahīti soḷasahi ākārehi samannāgatā, yāni vā aṭṭhaṅgāni parampi tesu samādapetīti evampi soḷasākārasampannāti eke. Saddhāsīlapaññā pan’ettha missikā kathitā. Dasamaṃ bhikkhusaṅghassa kathitaṃ. Sabbasuttesu pana yaṃ na vuttaṃ, taṃ heṭṭhā āgatanayattā uttānatthamevāti.

{{<eop>}}Uposathavaggo pañcamo.{{</eop>}}

{{<eop>}}Paṭhamapaṇṇāsakaṃ niṭṭhitaṃ.{{</eop>}}

## Dutiyapaṇṇāsakaṃ

{{<subtitle>}}6. Gotamīvaggo{{</subtitle>}}

## 1. Gotamīsuttavaṇṇanā

#### 51

Chaṭṭhassa paṭhame **sakkesu viharatī** ti paṭhamagamanena gantvā viharati. **Mahāpajāpatī** ti puttapajāya c’eva dhītupajāya ca mahantattā evaṃladdhanāmā. **Yena Bhagavā tenupasaṅkamī** ti Bhagavā kapilapuraṃ gantvā paṭhamameva nandaṃ pabbājesi, sattame divase rāhulakumāraṃ. **Cumbaṭakakalahe** <small>(dī. ni. aṭṭha. 2.331; saṃ. ni. aṭṭha. 1.1.37)</small> pana ubhayanagaravāsikesu yuddhatthāya nikkhantesu satthā gantvā te rājāno saññāpetvā **attadaṇḍasuttaṃ** <small>(su. ni. 941 ādayo; mahāni. 170 ādayo)</small> kathesi. Rājāno pasīditvā aḍḍhatiyasate aḍḍhatiyasate kumāre adaṃsu, tāni pañca kumārasatāni satthu santike pabbajiṃsu, atha nesaṃ pajāpatiyo sāsanaṃ pesetvā anabhiratiṃ uppādayiṃsu. Satthā tesaṃ anabhiratiyā uppannabhāvaṃ ñatvā te pañcasate daharabhikkhū kuṇāladahaṃ netvā attano kuṇālakāle nisinnapubbe pāsāṇatale nisīditvā **kuṇālajātakakathāya** <small>(jā. 2.21.kuṇālajātaka)</small> tesaṃ anabhiratiṃ vinodetvā sabbe pi te sotāpattiphale patiṭṭhāpesi, puna mahāvanaṃ ānetvā arahattaphaleti. Tesaṃ cittajānanatthaṃ punapi pajāpatiyo sāsanaṃ pahiṇiṃsu. Te “abhabbā mayaṃ gharāvāsassā” ti paṭisāsanaṃ pahiṇiṃsu. Tā “na dāni amhākaṃ gharaṃ gantuṃ yuttaṃ, mahāpajāpatiyā santikaṃ gantvā pabbajjaṃ anujānāpetvā pabbajissāmā” ti pañcasatāpi mahāpajāpatiṃ upasaṅkamitvā “ayye, amhākaṃ pabbajjaṃ anujānāpethā” ti āhaṃsu. Mahāpajāpatī tā itthiyo gahetvā yena Bhagavā tenupasaṅkami. Setacchattassa heṭṭhā rañño parinibbutakāle upasaṅkamītipi vadantiyeva.

**Alaṃ gotami, mā te ruccī** ti kasmā paṭikkhipi, nanu sabbesampi buddhānaṃ catasso parisā hontīti? Kāmaṃ honti, kilametvā pana anekavāraṃ yācite anuññātaṃ pabbajjaṃ “dukkhena laddhā” ti sammā paripālessantīti garuṃ katvā anuññātukāmo paṭikkhipi. **Pakkāmī** ti puna kapilapurameva pāvisi. **Yathābhirantaṃ viharitvā** ti bodhaneyyasattānaṃ upanissayaṃ olokento yathājjhāsayane viharitvā. **Cārikaṃ pakkāmī** ti mahājanasaṅgahaṃ karonto uttamāya buddhasiriyā anopamena buddhavilāsena aturitacārikaṃ pakkāmi.

**Sambahulāhi sākiyānīhi saddhin** ti antonivesanamhiyeva dasabalaṃ uddissa pabbajjāvesaṃ gahetvā pañcasatā sākiyāniyo pabbajjāvesaṃ yeva gāhāpetvā sabbāhipi tāhi sambahulāhi sākiyānīhi saddhiṃ. **Cārikaṃ pakkāmī** ti gamanaṃ abhinīhari. Gamanābhinīharaṇakāle pana tā sukhumālā rājitthiyo padasā gantuṃ na sakkhissantīti sākiyakoliyarājāno sovaṇṇasivikāyo upaṭṭhāpayiṃsu. Tā pana “yāne āruyha gacchantīti satthari agāravo kato hotī” ti ekapaṇṇāsayojanikaṃ padasāva paṭipajjiṃsu. Rājānopi purato ca pacchato ca ārakkhaṃ saṃvidahāpetvā taṇḍulasappitelādīnaṃ sakaṭāni pūrāpetvā “gataṭṭhāne gataṭṭhāne āhāraṃ paṭiyādethā” ti purise pesayiṃsu. **Sūnehi pādehī** ti tāsañhi sukhumālattā pādesu eko phoṭo uṭṭheti, eko bhijjati. Ubho pādā katakaṭṭhisamparikiṇṇā viya hutvā uddhumātā jātā. Tena vuttaṃ – “sūnehi pādehī” ti. **Bahidvārakoṭṭhake** ti dvārakoṭṭhakato bahi. Kasmā panevaṃ ṭhitāti? Evaṃ kirassā ahosi – “ahaṃ tathāgatena ananuññātā sayam eva pabbajjāvesaṃ aggahesiṃ, evaṃ gahitabhāvo ca pana me sakalajambudīpe pākaṭo jāto. Sace satthā pabbajjaṃ anujānāti, icc-etaṃ kusalaṃ. Sace pana nānujānissati, mahatī garahā bhavissatī” ti vihāraṃ pavisituṃ asakkontī rodamānāva aṭṭhāsi.

**Kiṃ nu tvaṃ gotamī** ti kiṃ nu rājakulānaṃ vipatti uppannā, kena tvaṃ kāraṇena evaṃ vivaṇṇabhāvaṃ pattā, sūnehi pādehi…pe… ṭhitāti. **Aññenapi pariyāyenā** ti aññenapi kāraṇena. **Bahukārā, bhante** ti ādinā tassā guṇaṃ kathetvā puna pabbajjaṃ yācanto evamāha. Satthāpi “itthiyo nāma parittapaññā, ekayācitamattena pabbajjāya anuññātāya na mama sāsanaṃ garuṃ katvā gaṇhissantī” ti tikkhattuṃ paṭikkhipitvā idāni garuṃ katvā gāhāpetukāmatāya **sace, Ānanda, mahāpajāpatī gotamī aṭṭha garudhamme paṭiggaṇhāti, sāva’ssā hotu upasampadā** tiādimāha. Tattha **sāvassā** ti sā eva assā pabbajjāpi upasampadāpi hotu.

**Tadahūpasampannassā** ti taṃdivasaṃ upasampannassa. **Abhivādanaṃ paccuṭṭhānaṃ añjalikammaṃ sāmīcikammaṃ kattabban** ti omānātimāne akatvā pañcapatiṭṭhitena abhivādanaṃ, āsanā paccuṭṭhāya paccuggamanavasena paccuṭṭhānaṃ, dasanakhe samodhānetvā añjalikammaṃ, āsanapaññāpanabījanādikaṃ anucchavikakammasaṅkhātaṃ sāmīcikammañca katabbaṃ. **Abhikkhuke āvāse** ti yattha vasantiyā anantarāyena ovādatthāya upasaṅkamanaṭṭhāne ovādadāyako ācariyo natthi, ayaṃ abhikkhuko āvāso nāma. Evarūpe āvāse vassaṃ na upagantabbaṃ. **Anvaḍḍhamāsan** ti anuposathikaṃ. **Ovādūpasaṅkamanan** ti ovādatthāya upasaṅkamanaṃ. **Diṭṭhenā** ti cakkhunā diṭṭhena. **Sutenā** ti sotena sutena. **Parisaṅkāyā** ti diṭṭhasutavasena parisaṅkitena. **Garudhamman** ti garukaṃ saṅghādisesāpattiṃ. **Pakkhamānattan** ti anūnāni pannarasa divasāni mānattaṃ. **Chasu dhammesū** ti vikālabhojanacchaṭṭhesu sikkhāpadesu. **Sikkhitasikkhāyā** ti ekasikkhampi akhaṇḍaṃ katvā pūritasikkhāya. **Akkositabbo paribhāsitabbo** ti dasannaṃ akkosavatthūnaṃ aññatarena akkosavatthunā na akkositabbo, bhayūpadaṃsanāya yāya kāyaci paribhāsāya na paribhāsitabbo.

**Ovaṭo bhikkhunīnaṃ bhikkhūsu vacanapatho** ti ovādānusāsanadhammakathāsaṅkhāto vacanapatho bhikkhunīnaṃ bhikkhūsu ovarito pihito, na bhikkhuniyā koci bhikkhu ovaditabbo anusāsitabbo vā “bhante, porāṇakattherā idaṃ cīvaravattaṃ pūrayiṃsū” ti evaṃ pana paveṇivasena kathetuṃ vaṭṭati. **Anovaṭo bhikkhūnaṃ bhikkhunīsu vacanapatho** ti bhikkhūnaṃ pana bhikkhunīsu vacanapatho anivārito, yathāruci ovadituṃ anusāsituṃ dhammakathaṃ kathetunti ayamettha saṅkhepo, vitthārato pan’esā garudhammakathā samantapāsādikāya vinayasaṃvaṇṇanāya <small>(pāci. aṭṭha. 148)</small> vuttanayen’eva veditabbā.

Ime pana aṭṭha garudhamme satthu santike uggahetvā therena attano ārociyamāne sutvāva mahāpajāpatiyā tāva mahantaṃ domanassaṃ khaṇena paṭippassambhi, anotattadahato ābhatena sītudakassa ghaṭasatena matthake parisittā viya vigatapariḷāhā attamanā hutvā garudhammapaṭiggahaṇena uppannapītipāmojjaṃ āvikarontī **seyyathāpi, bhante** tiādikaṃ udānaṃ udānesi.

**Kumbhatthenakehī** ti kumbhe dīpaṃ jāletvā tena ālokena paraghare bhaṇḍaṃ vicinitvā thenakacorehi. **Setaṭṭhikā nāma rogajātī** ti eko pāṇako nāḷamajjhagataṃ kaṇḍaṃ vijjhati, yena viddhā kaṇḍā nikkhantampi sālisīsaṃ khīraṃ gahetuṃ na sakkoti. **Mañjiṭṭhikā nāma rogajātī** ti ucchūnaṃ antorattabhāvo.

**Mahato taḷākassa paṭikacceva āḷin** ti iminā pana etamatthaṃ dasseti – yathā mahato taḷākassa pāḷiyā abaddhāyapi kiñci udakaṃ tiṭṭhateva, paṭhamameva baddhāya pana yaṃ abaddhapaccayā na tiṭṭheyya, tam pi tiṭṭheyya, evameva ye ime anuppanne vatthusmiṃ paṭikacceva anatikkamanatthāya garudhammā paññattā, tesu apaññattesu mātugāmassa pabbajitattā pañca vassasatāni saddhammo tiṭṭheyya. Paṭikacceva paññattattā pana aparānipi pañca vassasatāni ṭhassatīti evaṃ paṭhamaṃ vuttavassasahassameva ṭhassati. **Vassasahassan** ti c’etaṃ paṭisambhidāpabhedappattakhīṇāsavānaṃ vaseneva vuttaṃ, tato pana uttaripi sukkhavipassakakhīṇāsavavasena vassasahassaṃ, anāgāmivasena vassasahassaṃ, sakadāgāmivasena vassasahassaṃ, sotāpannavasena vassasahassanti evaṃ pañcavassasahassāni paṭivedhasaddhammo ṭhassati. Pariyattidhammopi tāniyeva. Na hi pariyattiyā asati paṭivedho atthi, nāpi pariyattiyā sati paṭivedho na hoti. Liṅgaṃ pana pariyattiyā antarahitāyapi ciraṃ pavattissatīti.

## 2. Ovādasuttavaṇṇanā

#### 52

Dutiye **bahussuto** ti idha sakalassapi buddhavacanassa vasena bahussutabhāvo veditabbo. **Garudhamman** ti kāyasaṃsaggaṃ. Ayam ettha saṅkhepo. Bhikkhunovādakavinicchayo pana samantapāsādikāya <small>(pāci. aṭṭha. 144 ādayo)</small> vuttanayen’eva veditabbo.

## 3. Saṃkhittasuttavaṇṇanā

#### 53

Tatiye **sarāgāyā** ti sarāgatthāya. **Virāgāyā** ti virajjanatthāya. **Saṃyogāyā** ti vaṭṭe saṃyogatthāya. **Visaṃyogāyā** ti vaṭṭe visaṃyogabhāvatthāya. **Ācayāyā** ti vaṭṭassa vaḍḍhanatthāya. **No apacayāyā** ti na vaṭṭaviddhaṃsanatthāya. **Dubbharatāyā** ti dupposanatthāya. **No subharatāyā** ti na sukhaposanatthāya. Imasmiṃ sutte paṭhamavārena vaṭṭaṃ kathitaṃ, dutiyavārena vivaṭṭaṃ kathitaṃ. Iminā ca pana ovādena gotamī arahattaṃ pattāti.

## 4. Dīghajāṇusuttavaṇṇanā

#### 54

Catutthe **byagghapajjā** ti idamassa paveṇi nāma vasena ālapanaṃ. Tassa hi pubbapurisā byagghapathe jātāti tasmiṃ kule manussā byagghapajjāti vuccanti. **Issatthenā** ti issāsakammena. **Tatrupāyāyā** ti “imasmiṃ kāle idaṃ nāma kātuṃ vaṭṭatī” ti jānane upāyabhūtāya. **Vuddhasīlino** ti vaḍḍhitasīlā vuddhasamācārā. **Āyan** ti āgamanaṃ. **Nāccogāḷhan** ti nātimahantaṃ. **Nātihīnan** ti nātikasiraṃ. **Pariyādāyā** ti gahetvā khepetvā. Tattha yassa vayato diguṇo āyo, tassa vayo āyaṃ pariyādātuṃ na sakkoti.

> “Catudhā vibhaje bhoge, paṇḍito gharamāvasaṃ;  
> Ekena bhoge bhuñjeyya, dvīhi kammaṃ payojaye;  
> Catutthañca nidhāpeyya, āpadāsu bhavissatī” ti. <small>(dī. ni. 3.265)</small> –

Evaṃ paṭipajjato pana vayo āyaṃ pariyādātuṃ na sakkotiyeva.

**Udumbarakhādīvā** ti yathā udumbarāni khāditukāmena pakke udumbararukkhe cālite ekappahāreneva bahūni phalāni patanti, so khāditabbayuttakāni khāditvā itarāni bahutarāni pahāya gacchati, evam evaṃ yo āyato vayaṃ bahutaraṃ katvā vippakiranto bhoge paribhuñjati, so “udumbarakhādikaṃvāyaṃ kulaputto bhoge khādatī” ti vuccati. **Ajeṭṭhamaraṇan** ti anāyakamaraṇaṃ. **Samaṃ jīvikaṃ kappetī** ti sammā jīvikaṃ kappeti. **Samajīvitā** ti samajīvitāya jīvitā. **Apāyamukhānī** ti vināsassa ṭhānāni.

**Uṭṭhātā kammadheyyesū** ti kammakaraṇaṭṭhānesu uṭṭhānavīriyasampanno. **Vidhānavā** ti vidahanasampanno. **Sotthānaṃ samparāyikan** ti sotthibhūtaṃ samparāyikaṃ. **Saccanāmenā** ti buddhattāyeva buddhoti evaṃ avitathanāmena. **Cāgo puññaṃ pavaḍḍhatī** ti cāgo ca sesapuññañca pavaḍḍhati. Imasmiṃ sutte saddhādayo missakā kathitā. Pañcamaṃ uttānameva.

## 6. Bhayasuttavaṇṇanā

#### 56

Chaṭṭhe **gabbho** ti gabbhavāso. **Diṭṭhadhammikāpī** ti sandiṭṭhikā gabbhavāsasadisā punapi manussagabbhā. **Samparāyikāpī** ti ṭhapetvā manussagabbhe sesagabbhā. **Ubhayaṃ ete kāmā pavuccantī** ti bhayañca dukkhañca, bhayañca rogo ca, bhayañca gaṇḍo ca, bhayañca sallañca, bhayañca saṅgo ca, bhayañca paṅko ca, bhayañca gabbho cā ti evaṃ ubhayaṃ ete kāmā pavuccanti. **Sātarūpenā** ti kāmasukhena. **Palipathan** ti vaṭṭapalipathaṃ. **Atikkammā** ti imasmiṃ ṭhāne vipassanaṃ vaḍḍhetvā assa bhikkhuno arahattappattabhāvo gahito. Evarūpaṃ pajaṃ jātijarūpetaṃ tīsu bhavesu phandamānaṃ avekkhatīti sutte vaṭṭaṃ kathetvā gāthāsu vivaṭṭaṃ kathitanti. Sattamaṭṭhamāni uttānatthāneva.

## 9-10. Puggalasuttadvayavaṇṇanā

#### 59-60

Navame **ujubhūto** ti kāyavaṅkādīnaṃ abhāvena ujuko. **Paññāsīlasamāhito** ti paññāya ca sīlena ca samannāgato. **Yajamānānan** ti dānaṃ dadantānaṃ. **Puññapekkhānan** ti puññaṃ olokentānaṃ gavesantānaṃ. **Opadhikan** ti upadhivipākaṃ, opadhibhūtaṃ ṭhānaṃ appamāṇaṃ. Dasame **samukkaṭṭho** ti ukkaṭṭho uttamo. **Sattānan** ti sabbasattānaṃ. Sesaṃ sabbattha uttānamevāti.

{{<eop>}}Gotamīvaggo chaṭṭho.{{</eop>}}

{{<subtitle>}}7. Bhūmicālavaggo{{</subtitle>}}

## 1. Icchāsuttavaṇṇanā

#### 61

Sattamassa paṭhame **pavivittassā** ti kāyavivekena vivittassa. **Nirāyattavuttino** ti katthaci anāyattavuttino vipassanākammikassa. **Lābhāyā** ti catupaccayalābhāya. **Socī ca paridevī cā** ti sokī ca paridevī ca. Socicca parideviccātipi pāṭho. **Cuto ca saddhammā** ti taṃkhaṇaṃ yeva vipassanāsaddhammā cuto. Imasmiṃ sutte vaṭṭavivaṭṭaṃ kathitaṃ.

## 2. Alaṃsuttavaṇṇanā

#### 62

Dutiye **alaṃ attano alaṃ paresan** ti attano ca paresañca hitapaṭipattiyaṃ samattho pariyatto anucchaviko. **Khippanisantī** ti khippaṃ upadhāreti, khandhadhātuāyatanādīsu kathiyamānesu te dhamme khippaṃ jānātīti attho. Imasmiṃ sutte samathavipassanā kathitā. Puggalajjhāsayena pana desanāvilāsena c’etaṃ matthakato paṭṭhāya heṭṭhā otarantaṃ kathitanti.

## 3. Saṃkhittasuttavaṇṇanā

#### 63

Tatiye **evamevā** ti nikkāraṇeneva. Yathā vā ayaṃ yācati, evameva. **Moghapurisā** ti mūḷhapurisā tucchapurisā. **Ajjhesantī** ti yācanti. **Anubandhitabban** ti iriyāpathānugamanena anubandhitabbaṃ maṃ na vijahitabbaṃ maññanti. Ājānanatthaṃ apasādento evamāha. Esa kira bhikkhu ovāde dinnepi pamādameva anuyuñjati, dhammaṃ sutvā tattheva vasati, samaṇadhammaṃ kātuṃ na icchati. Tasmā Bhagavā evaṃ apasādetvā puna yasmā so arahattassa upanissayasampanno, tasmā taṃ ovadanto **tasmātiha te bhikkhu evaṃ sikkhitabban** tiādimāha. Tattha **ajjhattaṃ me cittaṃ ṭhitaṃ bhavissati susaṇṭhitaṃ, na ca uppannā pāpakā akusalā dhammā cittaṃ pariyādāya ṭhassantī** ti iminā tāvassa ovādena niyakajjhattavasena cittekaggatāmatto mūlasamādhi vutto.

Tato “ettakeneva santuṭṭhiṃ anāpajjitvā evaṃ so samādhi vaḍḍhetabbo” ti dassetuṃ **yato kho te bhikkhu ajjhattaṃ cittaṃ ṭhitaṃ hoti susaṇṭhitaṃ, na ca uppannā pāpakā akusalā dhammā cittaṃ pariyādāya tiṭṭhanti, tato te bhikkhu evaṃ sikkhitabbaṃ “mettā me cetovimutti bhāvitā bhavissati…pe… susamāraddhā”** ti evamassa mettāvasena bhāvanaṃ vaḍḍhetvā puna **yato kho te bhikkhu ayaṃ samādhi evaṃ bhāvito hoti bahulīkato, tato tvaṃ bhikkhu imaṃ samādhiṃ savitakkasavicārampi bhāveyyāsī** tiādi vuttaṃ. Tassattho – yadā te bhikkhu ayaṃ mūlasamādhi evaṃ mettāvasena bhāvito hoti, tadā tvaṃ tāvatakenapi tuṭṭhiṃ anāpajjitvāva imaṃ mūlasamādhiṃ aññesupi ārammaṇesu catukkapañcakajjhānāni pāpayamāno “savitakkasavicārampī” ti ādinā nayena bhāveyyāsīti.

Evaṃ vatvā ca pana avasesabrahmavihārapubbaṅgamampissa aññesu ārammaṇesu catukkapañcakajjhānabhāvanaṃ kareyyāsīti dassento **yato kho te bhikkhu ayaṃ samādhi evaṃ bhāvito hoti subhāvito, tato te bhikkhu evaṃ sikkhitabbaṃ “karuṇā me cetovimuttī”** tiādimāha. Evaṃ mettāpubbaṅgamaṃ catukkapañcakajjhānabhāvanaṃ dassetvā puna kāyānupassanādipubbaṅgamaṃ dassetuṃ **yato kho te bhikkhu ayaṃ samādhi evaṃ bhāvito hoti subhāvito, tato te bhikkhu evaṃ sikkhitabbaṃ “kāye kāyānupassī”** tiādiṃ vatvā **yato kho te bhikkhu ayaṃ samādhi evaṃ bhāvito hoti subhāvito, tato tvaṃ bhikkhu yena yeneva gagghasī** tiādimāha. Tattha **gagghasī** ti gamissasi. **Phāsuṃyevā** ti iminā arahattaṃ dasseti. Arahattappatto hi sabbiriyāpathesu phāsu viharati nāma.

## 4. Gayāsīsasuttavaṇṇanā

#### 64

Catutthe **etadavocā** ti attano padhānabhūmiyaṃ uppannaṃ vitakkaṃ bhikkhusaṅghassa ārocetuṃ – “pubbāhaṃ, bhikkhave” tiādivacanaṃ avoca. **Obhāsan** ti dibbacakkhuñāṇobhāsaṃ. **Ñāṇadassanan** ti dibbacakkhubhūtaṃ ñāṇasaṅkhātaṃ dassanaṃ. **Sannivutthapubban** ti ekato vasitapubbaṃ. Imasmiṃ pana sutte dibbacakkhuñāṇaṃ, iddhividhañāṇaṃ, cetopariyañāṇaṃ, yathākammupagañāṇaṃ, anāgataṃsañāṇaṃ, paccuppannaṃsañāṇaṃ, atītaṃsañāṇaṃ, pubbenivāsañāṇanti imāni tāva aṭṭha ñāṇāni pāḷiyaṃ yeva āgatāni, tehi pana saddhiṃ vipassanāñāṇāni cattāri maggañāṇāni, cattāri phalañāṇāni, cattāri paccavekkhaṇañāṇāni, cattāri paṭisambhidāñāṇāni cha asādhāraṇañāṇānīti etāni ñāṇāni samodhānetvā kathentena evaṃ idaṃ suttaṃ kathitaṃ nāma hoti.

## 5. Abhibhāyatanasuttavaṇṇanā

#### 65

Pañcame **abhibhāyatanānī** ti abhibhavanakāraṇāni. Kiṃ abhibhavanti? Paccanīkadhammepi ārammaṇānipi. Tāni hi paṭipakkhabhāvena paccanīkadhamme abhibhavanti, puggalassa ñāṇuttariyatāya ārammaṇāni. **Ajjhattaṃ rūpasaññī** ti ādīsu pana ajjhattarūpe parikammavasena ajjhattaṃ rūpasaññī nāma hoti. Ajjhattañhi nīlaparikammaṃ karonto kese vā pitte vā akkhitārakāya vā karoti. Pītaparikammaṃ karonto mede vā chaviyā vā hatthatalapādatalesu vā akkhīnaṃ pītaṭṭhāne vā karoti. Lohitaparikammaṃ karonto maṃse vā lohite vā jivhāya vā akkhīnaṃ rattaṭṭhāne vā karoti. Odātaparikammaṃ karonto aṭṭhimhi vā dante vā nakhe vā akkhīnaṃ setaṭṭhāne vā karoti. Taṃ pana sunīlakaṃ supītakaṃ sulohitakaṃ suodātaṃ na hoti, avisuddhameva hoti.

**Eko bahiddhā rūpāni passatī** ti yassevaṃ parikammaṃ ajjhattaṃ uppannaṃ hoti, nimittaṃ pana bahiddhā, so evaṃ ajjhattaṃ parikammassa bahiddhā ca appanāya vasena “ajjhattaṃ rūpasaññī eko bahiddhā rūpāni passatī” ti vuccati. **Parittānī** ti avaḍḍhitāni. **Suvaṇṇadubbaṇṇānī** ti suvaṇṇāni vā hontu dubbaṇṇāni vā, parittavaseneva idaṃ abhibhāyatanaṃ vuttanti veditabbaṃ. **Tāni abhibhuyyā** ti yathā nāma sampannaggahaṇiko kaṭacchumattaṃ bhattaṃ labhitvā “kiṃ ettha bhuñjitabbaṃ atthī” ti saṃkaḍḍhitvā ekakabaḷameva karoti, evameva ñāṇuttariko puggalo visadañāṇo “kimettha parittake ārammaṇe samāpajjitabbaṃ atthi, nāyaṃ mama bhāro” ti tāni rūpāni abhibhavitvā samāpajjati, saha nimittuppādenevettha appanaṃ pāpetīti attho. **Jānāmi passāmī** ti iminā pan’assa ābhogo kathito. So ca kho samāpattito vuṭṭhitassa, na antosamāpattiyaṃ. **Evaṃsaññī hotī** ti ābhogasaññāyapi jhānasaññāyapi evaṃsaññī hoti. Abhibhavanasaññā hissa antosamāpattiyampi atthi, ābhogasaññā pana samāpattito vuṭṭhitasseva.

**Appamāṇānī** ti vaḍḍhitappamāṇāni, mahantānīti attho. **Abhibhuyyā** ti ettha ca pana yathā mahagghaso puriso ekaṃ bhattavaḍḍhitakaṃ labhitvā “aññāpi hotu, aññāpi hotu, kiṃ esā mayhaṃ karissatī” ti na taṃ mahantato passati, evameva ñāṇuttaro puggalo visadañāṇo “kiṃ ettha samāpajjitabbaṃ, nayidaṃ appamāṇaṃ, na mayhaṃ cittekaggatākaraṇe bhāro atthī” ti abhibhavitvā samāpajjati, saha nimittuppādanevettha appanaṃ pāpetīti attho.

**Ajjhattaṃ arūpasaññī** ti alābhitāya vā anatthikatāya vā ajjhattarūpe parikammasaññāvirahito.

**Eko bahiddhā rūpāni passatī** ti yassa parikammampi nimittampi bahiddhā uppannaṃ, so evaṃ bahiddhā parikammassa c’eva appanāya ca vasena “ajjhattaṃ arūpasaññī eko bahiddhā rūpāni passatī” ti vuccati. Sesamettha catutthābhibhāyatane ca vuttanayameva. Imesu pana catūsu parittaṃ vitakkacaritavasena āgataṃ, appamāṇaṃ mohacaritavasena, suvaṇṇaṃ dosacaritavasena, dubbaṇṇaṃ rāgacaritavasena. Etesañhi etāni sappāyāni. Sā ca nesaṃ sappāyatā visuddhimagge <small>(visuddhi. 1.43)</small> cariyaniddese vuttā.

Pañcamaabhibhāyatanādīsu **nīlānī** ti sabbasaṅgāhikavasena vuttaṃ. **Nīlavaṇṇānī** ti vaṇṇavasena. **Nīlanidassanānī** ti nidassanavasena. Apaññāyamānavivarāni asambhinnavaṇṇāni ekanīlāneva hutvā dissantīti vuttaṃ hoti. **Nīlanibhāsānī** ti idaṃ pana obhāsavasena vuttaṃ, nīlobhāsāni nīlappabhāyuttānīti attho. Etena nesaṃ suvisuddhataṃ dasseti. Visuddhavaṇṇavaseneva hi imāni abhibhāyatanāni vuttāni. “Nīlakasiṇaṃ uggaṇhanto nīlasmiṃ nimittaṃ gaṇhāti pupphasmiṃ vā vatthasmiṃ vā vaṇṇadhātuyā vā” tiādikaṃ pan’ettha kasiṇakaraṇañca parikammañca appanāvidhānañca sabbaṃ visuddhimagge <small>(visuddhi. 1.55)</small> vitthārato vuttamevāti.

## 6. Vimokkhasuttavaṇṇanā

#### 66

**Vimokkhā** ti kenaṭṭhena vimokkhā? Adhimuccanaṭṭhena. Ko panāyaṃ adhimuccanaṭṭho nāma? Paccanīkadhammehi ca suṭṭhu muccanaṭṭho, ārammaṇe ca abhirativasena suṭṭhu muccanaṭṭho, pituaṅke vissaṭṭhaṅgapaccaṅgassa dārakassa sayanaṃ viya aniggahitabhāvena nirāsaṅkatāya ārammaṇe pavattīti vuttaṃ hoti. Ayaṃ panattho pacchime vimokkhe natthi, purimesu vimokkhesu atthi.

**Rūpī rūpāni passatī** ti ettha ajjhattaṃ kesādīsu nīlakasiṇādivasena uppāditaṃ rūpajjhānaṃ rūpaṃ, tadassatthīti rūpī. Bahiddhāpi nīlakasiṇādīni rūpāni jhānacakkhunā passati. Iminā ajjhattabahiddhavatthukesu kasiṇesu uppāditajjhānassa puggalassa cattāri rūpāvacarajjhānāni dassitāni. **Ajjhattaṃ arūpasaññī** ti ajjhattaṃ na rūpasaññī, attano kesādīsu anuppāditarūpāvacarajjhānoti attho. Iminā bahiddhā parikammaṃ katvā bahiddhāva uppāditajjhānassa rūpāvacarajjhānāni dassitāni.

**Subhanteva adhimutto hotī** ti iminā suvisuddhesu nīlādīsu vaṇṇakasiṇesu jhānāni dassitāni. Tattha kiñcāpi antoappanāya “subhan” ti ābhogo natthi, yo pana suvisuddhaṃ subhaṃ kasiṇaṃ ārammaṇaṃ katvā viharati, so yasmā “subhanti adhimutto hotī” ti vattabbataṃ āpajjati, tasmā evaṃ desanā katā. Paṭisambhidāmagge pana –

> “Kathaṃ subhanteva adhimutto hotīti vimokkho? Idha bhikkhu mettāsahagatena cetasā ekaṃ disaṃ …pe… viharati. Mettāya bhāvitattā sattā appaṭikūlā honti. Karuṇāsahagatena…pe… muditāsahagatena …pe… upekkhāsahagatena cetasā ekaṃ disaṃ…pe… viharati. Upekkhāya bhāvitattā sattā appaṭikūlā honti. Evaṃ subhanteva adhimutto hotīti vimokkho” ti <small>(paṭi. ma. 1.212)</small> vuttaṃ.

**Sabbaso rūpasaññānan** ti ādīsu yaṃ vattabbaṃ, taṃ visuddhimagge <small>(visuddhi. 1.276-277)</small> vuttameva. **Ayaṃ aṭṭhamo vimokkho** ti ayaṃ catunnaṃ khandhānaṃ sabbaso vissaṭṭhattā vimuttattā aṭṭhamo uttamo vimokkho nāma.

## 7-8. Anariyavohārasuttavaṇṇanā

#### 67-68

Sattame **anariyavohārā** ti na ariyakathā sadosakathā. Yāhi cetanāhi te vohāre voharanti, tāsaṃ etaṃ nāmaṃ. Aṭṭhame vuttapaṭipakkhanayena attho veditabbo.

## 9. Parisāsuttavaṇṇanā

#### 69

Navame **khattiyaparisā** ti khattiyānaṃ parisānaṃ sannipāto samāgamo. Esa nayo sabbattha. **Anekasataṃ khattiyaparisan** ti bimbisārasamāgama-ñātisamāgama-licchavisamāgamādisadisaṃ, aññesu cakkavāḷesupi labbhateva. **Sallapitapubban** ti ālāpasallāpo katapubbo. **Sākacchā** ti dhammasākacchāpi samāpajjitapubbā. **Yādisako tesaṃ vaṇṇo** ti te odātāpi honti kāḷāpi maṅguracchavīpi, satthā suvaṇṇavaṇṇo. Idaṃ pana saṇṭhānaṃ paṭicca kathitaṃ. Saṇṭhānampi ca kevalaṃ tesaṃ paññāyatiyeva. Na pana Bhagavā milakkhasadiso hoti, nāpi āmuttamaṇikuṇḍalo, buddhaveseneva nisīdati. Tepi attano samānasaṇṭhānameva passanti. **Yādisako tesaṃ saro** ti te chinnassarāpi honti gaggassarāpi kākassarāpi, satthā brahmassarova. Idaṃ pana bhāsantaraṃ sandhāya kathitaṃ. Sacepi hi satthā rājāsane nisinno katheti, “ajja rājā madhurena kathetī” ti nesaṃ hoti. Kathetvā pakkante pana Bhagavati puna rājānaṃ āgataṃ disvā “ko nu kho ayan” ti vīmaṃsā uppajjati. Tattha **ko nu kho ayan** ti “imasmiṃ ṭhāne idāneva māgadhabhāsāya sīhaḷabhāsāya madhurena ākārena kathento ko nu kho ayaṃ antarahito, kiṃ devo udāhu manusso” ti evaṃ vīmaṃsantāpi na jānantīti attho. Kimatthaṃ panevaṃ ajānantānaṃ dhammaṃ desetīti? Vāsanatthāya. Evaṃ sutopi hi dhammo anāgate paccayo hotīti anāgataṃ paṭicca deseti. **Anekasataṃ brāhmaṇaparisan** tiādinaṃ soṇadaṇḍasamāgamādivasena c’eva aññacakkavāḷavasena ca sambhavo veditabbo.

## 10. Bhūmicālasuttavaṇṇanā

#### 70

Dasame **nisīdanan** ti idha cammakhaṇḍaṃ adhippetaṃ. **Udenaṃ cetiyan** ti udenayakkhassa vasanaṭṭhāne katavihāro vuccati. **Gotamakā** dīsupi eseva nayo. **Bhāvitā** ti vaḍḍhitā. **Bahulīkatā** ti punappunaṃ katā. **Yānīkatā** ti yuttayānaṃ viya katā. **Vatthukatā** ti patiṭṭhānaṭṭhena vatthu viya katā. **Anuṭṭhitā** ti adhiṭṭhitā. **Paricitā** ti samantato citā suvaḍḍhitā. **Susamāraddhā** ti suṭṭhu samāraddhā.

Iti aniyamena kathetvā puna niyametvā dassento **Tathāgatassa kho** tiādimāha. Ettha **kappan** ti āyukappaṃ. Tasmiṃ tasmiṃ kāle yaṃ manussānaṃ āyuppamāṇaṃ, taṃ paripuṇṇaṃ karonto tiṭṭheyya. **Kappāvasesaṃ vā** ti “appaṃ vā bhiyyo” ti vuttavassasatato atirekaṃ vā. Mahāsīvatthero panāha – “buddhānaṃ aṭṭhāne gajjitaṃ nāma natthi, punappunaṃ samāpajjitvā maraṇantikavedanaṃ vikkhambhento bhaddakappameva tiṭṭheyya. Kasmā pana na ṭhitoti? Upādinnakasarīraṃ nāma khaṇḍiccādīhi abhibhuyyati, buddhā ca khaṇḍiccādibhāvaṃ appatvā pañcame āyukoṭṭhāse bahujanassa piyamanāpakāleyeva parinibbāyanti. Buddhānubuddhesu ca mahāsāvakesu parinibbutesu ekakeneva khāṇukena viya ṭhātabbaṃ hoti daharasāmaṇeraparivārena vā, tato ‘aho buddhānaṃ parisā’ ti hīḷetabbataṃ āpajjeyya. Tasmā na ṭhito” ti. Evaṃ vuttepi yo pana vuccati “āyukappo” ti, idameva aṭṭhakathāya niyāmitaṃ.

**Yathā taṃ mārena pariyuṭṭhitacitto** ti ettha **tan** ti nipātamattaṃ, yathā mārena pariyuṭṭhitacitto ajjhotthaṭacitto aññopi koci puthujjano paṭivijjhituṃ na sakkuṇeyya, evameva nāsakkhi paṭivijjhitunti attho. Māro hi yassa sabbena sabbaṃ dvādasa vipallāsā appahīnā, tassa cittaṃ pariyuṭṭhāti. Therassa ca cattāro vipallāsā appahīnā, tenassa māro cittaṃ pariyuṭṭhāsi. So pana cittapariyuṭṭhānaṃ karonto kiṃ karotīti? Bheravaṃ rūpārammaṇaṃ vā dasseti, saddārammaṇaṃ vā sāveti. Tato sattā taṃ disvā vā sutvā vā satiṃ vissajjetvā vivaṭamukhā honti, tesaṃ mukhena hatthaṃ pavesetvā hadayaṃ maddati, tato visaññāva hutvā tiṭṭhanti. Therassa panesa mukhe hatthaṃ pavesetuṃ kiṃ sakkhissati, bheravārammaṇaṃ pana dassesi. Taṃ disvā thero nimittobhāsaṃ nappaṭivijjhi. Bhagavā jānantoyeva kimatthaṃ yāva tatiyaṃ āmantesīti? Parato “tiṭṭhatu, bhante Bhagavā” ti yācite “tuyhevetaṃ dukkaṭaṃ, tuyhevetaṃ aparaddhan” ti dosāropanena so katanukaraṇatthaṃ.

**Māro pāpimā** ti ettha satte anatthe niyojento māretīti **māro. Pāpimā** ti tass’eva vevacanaṃ. So hi pāpadhammasamannāgatattā “pāpimā” ti vuccati. Kaṇho, antako, namuci, pamattabandhūtipi tass’eva nāmāni. **Bhāsitā kho panesā** ti ayañhi Bhagavato sambodhipattiyā aṭṭhame sattāhe bodhimaṇḍeyeva āgantvā “Bhagavā yadatthaṃ tumhehi pāramiyo pūritā, so vo attho anuppatto, paṭividdhaṃ sabbaññutaññāṇaṃ, kiṃ te lokavicāraṇenā” ti vatvā yathā ajja, evameva “parinibbātu dāni, bhante Bhagavā” ti yāci. Bhagavā cassa “na tāvāhan” ti ādīni vatvā paṭikkhipi. Taṃ sandhāya – “bhāsitā kho panesā, bhante” tiādimāha.

Tattha **viyattā** ti maggavasena byattā, tatheva **vinītā**, tathā **visāradā. Bahussutā** ti tepiṭakavasena bahu sutaṃ etesanti **bahussutā**. Tameva dhammaṃ dhārentīti **dhammadharā**. Atha vā pariyattibahussutā c’eva paṭivedhabahussutā ca. Pariyattipaṭivedhadhammānaṃ yeva dhāraṇato dhammadharāti evamettha attho daṭṭhabbo. **Dhammānudhammappaṭipannā** ti ariyadhammassa anudhammabhūtaṃ vipassanādhammaṃ paṭipannā. **Sāmīcippaṭipannā** ti anucchavikapaṭipadaṃ paṭipannā. **Anudhammacārino** ti anudhammaṃ caraṇasīlā. **Sakaṃ ācariyakan** ti attano ācariyavādaṃ. **Ācikkhissantī** ti ādīni sabbāni aññamaññavevacanāni. **Sahadhammenā** ti sahetukena sakāraṇena vacanena. **Sappāṭihāriyan** ti yāva niyyānikaṃ katvā dhammaṃ desessanti.

**Brahmacariyan** ti sikkhāttayasaṅgahitaṃ sakalaṃ sāsanabrahmacariyaṃ. **Iddhan** ti samiddhaṃ jhānassādavasena. **Phītan** ti vuddhipattaṃ sabbapāliphullaṃ viya abhiññāsampattivasena. **Vitthārikan** ti vitthataṃ tasmiṃ tasmiṃ disābhāge patiṭṭhitavasena. **Bāhujaññan** ti bahūhi ñātaṃ paṭividdhaṃ mahājanābhisamayavasena. **Puthubhūtan** ti sabbākārena puthulabhāvappattaṃ. Kathaṃ? **Yāva devamanussehi suppakāsitan** ti, yattakā viññujātikā devā c’eva manussā ca atthi, sabbehi suṭṭhu pakāsitanti attho. **Appossukko** ti nirālayo. Tvañhi pāpima aṭṭhamasattāhato paṭṭhāya “parinibbātu dāni, bhante Bhagavā, parinibbātu sugato” ti viravanto āhiṇḍittha. Ajja dāni paṭṭhāya vigatussāho hohi, mā mayhaṃ parinibbānatthaṃ vāyāmaṃ karohīti vadati.

**Sato sampajāno āyusaṅkhāraṃ ossajjī** ti satiṃ sūpaṭṭhitaṃ katvā ñāṇena paricchinditvā āyusaṅkhāraṃ vissajji pajahi. Tattha na Bhagavā hatthena leḍḍuṃ viya āyusaṅkhāraṃ ossaji, temāsamattameva pana phalasamāpattiṃ samāpajjitvā tato paraṃ na samāpajjissāmīti cittaṃ uppādesi. Taṃ sandhāya vuttaṃ “ossajī” ti. Ussajītipi pāṭho. **Mahābhūmicālo** ti mahanto pathavīkampo. Tadā kira dasasahassī lokadhātu kampittha. **Bhiṃsanako** ti bhayajanako. **Devadundubhiyo ca phaliṃsū** ti devabheriyo phaliṃsu, devo sukkhagajjitaṃ gajji, akālavijjulatā nicchariṃsu, khaṇikavassaṃ vassīti vuttaṃ hoti.

**Udānaṃ udānesī** ti kasmā udānesi? Koci nāma vadeyya “Bhagavā pacchato pacchato anubandhitvā ‘parinibbātu, bhante’ ti upadduto bhayena āyusaṅkhāraṃ vissajjesī” ti, tassokāso mā hotu, bhītassa hi udānaṃ nāma natthī ti pītivegavissaṭṭhaṃ udānaṃ udānesi.

Tattha sabbesaṃ soṇasiṅgālādīnampi paccakkhabhāvato tulitaṃ paricchinnanti **tulaṃ**. Kiṃ taṃ? Kāmāvacarakammaṃ. Na tulaṃ, na vā tulaṃ sadisamassa aññaṃ lokiyaṃ kammaṃ atthīti **atulaṃ**. Kiṃ taṃ? Mahaggatakammaṃ. Atha vā kāmāvacaraṃ rūpāvacaraṃ tulaṃ, arūpāvacaraṃ atulaṃ. Appavipākaṃ vā tulaṃ, bahuvipākaṃ atulaṃ. **Sambhavan** ti sambhavahetubhūtaṃ, rāsikārakaṃ piṇḍakārakanti attho. **Bhavasaṅkhāran** ti punabbhavasaṅkhāraṇakaṃ. **Avassajī** ti vissajjesi. **Munī** ti buddhamuni. **Ajjhattarato** ti niyakajjhattarato. **Samāhito** ti upacārappanāsamādhivasena samāhito. **Abhindi kavacamivā** ti kavacaṃ viya abhindi. **Attasambhavan** ti attani sañjātaṃ kilesaṃ. Idaṃ vuttaṃ hoti – savipākaṭṭhena sambhavaṃ, bhavābhisaṅkharaṇaṭṭhena bhavasaṅkhāranti ca laddhanāmaṃ tulātulasaṅkhātaṃ lokiyakammañca ossaji, saṅgāmasīse mahāyodho kavacaṃ viya attasambhavaṃ kilesañca ajjhattarato hutvā samāhito hutvā abhindīti.

Atha vā **tulan** ti tulento tīrento. **Atulañca sambhavan** ti nibbānañceva sambhavañca. **Bhavasaṅkhāran** ti bhavagāmikammaṃ. **Avassaji munī** ti “pañcakkhandhā aniccā, pañcannaṃ khandhānaṃ nirodho nibbānaṃ niccan” ti ādinā <small>(paṭi. ma. 3.37-38)</small> nayena tulayanto buddhamuni bhave ādīnavaṃ, nibbāne ca ānisaṃsaṃ disvā taṃ khandhānaṃ mūlabhūtaṃ bhavasaṅkhāraṃ kammaṃ “kammakkhayāya saṃvattatī” ti <small>(ma. ni. 2.81; a. ni. 4.232-233)</small> evaṃ vuttena kammakkhayakarena ariyamaggena avassaji. Kathaṃ? **Ajjhattarato samāhito, abhindi kavacamivattasambhavaṃ**. So hi vipassanāvasena ajjhattarato, samathavasena samāhitoti evaṃ pubbabhāgato paṭṭhāya samathavipassanābalena kavacamiva attabhāvaṃ pariyonandhitvā ṭhitaṃ, attani sambhavattā “attasambhavan” ti laddhanāmaṃ sabbakilesajālaṃ abhindi. Kilesābhāvena ca kataṃ kammaṃ appaṭisandhikattā avassaṭṭhaṃ nāma hotīti evaṃ kilesappahānena kammaṃ pajahi. Pahīnakilesassa ca bhayaṃ nāma natthi, tasmā abhītova āyusaṅkhāraṃ ossajji, abhītabhāvañāpanatthañca udānaṃ udānesīti veditabbo.

**Yaṃ mahāvātā** ti yena samayena yasmiṃ vā samaye mahāvātā. **Vāyantī** ti upakkhepakavātā nāma uṭṭhahanti, te vāyantā saṭṭhisahassādhikanavayojanasatasahassabahalaṃ udakasandhārakavātaṃ upacchindanti, tato ākāse udakaṃ bhassati, tasmiṃ bhassante pathavī bhassati, puna vāto attano balena antodhammakaraṇe viya udakaṃ ābandhitvā gaṇhāti, tato udakaṃ uggacchati, tasmiṃ uggacchante pathavī uggacchati. Evaṃ udakaṃ kampitaṃ pathaviṃ kampeti. Etañca kampanaṃ yāvajjakālāpi hotiyeva, bahubhāvena pana ogacchanuggacchanaṃ na paññāyati.

**Mahiddhikā mahānubhāvā** ti ijjhanassa mahantatāya mahiddhikā, anubhavitabbassa mahantatāya mahānubhāvā. **Parittā** ti dubbalā. **Appamāṇā** ti balavā. **So imaṃ pathaviṃ kampetī** ti so iddhiṃ nibbattetvā saṃvejento mahāmoggallāno viya, vīmaṃsanto vā mahānāgattherassa bhāgineyyo saṅgharakkhitasāmaṇero viya pathaviṃ kampeti. **Saṅkampetī** ti samantato kampeti. **Sampakampetī** ti tass’eva vevacanaṃ. Iti imesu aṭṭhasu pathavikampesu paṭhamo dhātukopena, dutiyo iddhānubhāvena, tatiyacatutthā puññatejena, pañcamo ñāṇatejena, chaṭṭho sādhukāradānavasena, sattamo kāruññasabhāvena, aṭṭhamo ārodanena. Mātukucchiṃ okkamante ca tato nikkhamante ca mahāsatte tassa puññatejena pathavī akampittha, abhisambodhiyaṃ ñāṇatejābhihatā hutvā akampittha, dhammacakkappavattane sādhukārabhāvasaṇṭhitā sādhukāraṃ dadamānā akampittha, āyusaṅkhāraossajjane kāruññasabhāvasaṇṭhitā cittasaṅkhobhaṃ asahamānā akampittha, parinibbāne ārodanavegatunnā hutvā akampittha. Ayaṃ panattho pathavidevatāya vasena veditabbo. Mahābhūtapathaviyā pan’etaṃ natthi acetanattā. Sesaṃ sabbattha uttānatthamevāti.

{{<eop>}}Bhūmicālavaggo sattamo.{{</eop>}}

{{<subtitle>}}8. Yamakavaggo{{</subtitle>}}

## 1-2. Saddhāsuttadvayavaṇṇanā

#### 71-72

Aṭṭhamassa paṭhame **no ca sīlavā** ti na sīlesu paripūrakārī. **Samantapāsādiko** ti samantato pasādajanako. **Sabbākāraparipūro** ti sabbehi samaṇākārehi samaṇadhammakoṭṭhāsehi paripūro. Dutiye **santā** ti paccanīkasantatāya santā. **Vimokkhā** ti paccanīkadhammehi vimuttattā ca vimokkhā.

## 3-9. Maraṇassatisuttadvayādivaṇṇanā

#### 73-79

Tatiye **bhāvetha no** ti bhāvetha nu. **Sāsanan** ti anusiṭṭhi. **Āsavānaṃ khayāyā** ti arahattaphalatthāya. Catutthe **patihitāyā** ti paṭipannāya. **So mamassa antarāyo** ti so mama jīvitantarāyopi, puthujjanakālakiriyaṃ karontassa saggantarāyopi maggantarāyopi assa. **Satthakā vā me vātā** ti satthaṃ viya aṅgamaṅgāni kantantīti satthakā. Pañcamādīni vuttanayāneva. Navame **saṃsaggārāmatā** ti pañcavidhe saṃsagge ārāmatā.

## 10. Kusītārambhavatthusuttavaṇṇanā

#### 80

Dasame **kusītavatthūnī** ti kusītassa alasassa vatthūni patiṭṭhā, kosajjakāraṇānīti attho. **Kammaṃ kattabbaṃ hotī** ti cīvaravicāraṇādikammaṃ kattabbaṃ hoti. **Na vīriyaṃ ārabhatī** ti duvidhampi vīriyaṃ nārabhati. **Appattassā** ti jhānavipassanāmaggaphaladhammassa appattassa pattiyā. **Anadhigatassā** ti tass’eva anadhigatassa adhigamatthāya. **Asacchikatassā** ti tadeva asacchikatassa sacchikaraṇatthāya. **Idaṃ paṭhaman** ti idaṃ “handāhaṃ nipajjāmī” ti evaṃ osīdanaṃ paṭhamaṃ kusītavatthu. Iminā nayena sabbattha attho veditabbo. **Māsācitakaṃ maññe** ti ettha pana māsācitaṃ nāma tintamāso. Yathā tintamāso garuko hoti, evaṃ garukoti adhippāyo. **Gilānā vuṭṭhito hotī** ti gilāno hutvā pacchā vuṭṭhito hoti. **Ārambhavatthūnī** ti vīriyakāraṇāni. Tesampi imināva nayena attho veditabbo. Sesaṃ sabbattha uttānamevāti.

{{<eop>}}Yamakavaggo aṭṭhamo.{{</eop>}}

{{<subtitle>}}9. Sativaggo{{</subtitle>}}

## 1-2. Satisampajaññasuttavaṇṇanā

#### 81-82

Navamassa paṭhamaṃ heṭṭhā vuttanayameva. Dutiye **saddho** ti duvidhāya saddhāya samannāgato. **No cupasaṅkamitā** ti na upaṭṭhahati. **No ca paripucchitā** ti atthānatthaṃ kāraṇākāraṇaṃ paripucchitā na hoti. **Samannāgato** ti sāmiatthe paccattaṃ, samannāgatassāti vuttaṃ hoti. **Ekantapaṭibhānā tathāgataṃ dhammadesanā hotī** ti Tathāgatassa ekantapaṭibhānā dhammadesanā hoti, ekanteneva paṭibhāti upaṭṭhātīti attho.

## 3. Mūlakasuttavaṇṇanā

#### 83

Tatiye **sabbe dhammā** ti pañcakkhandhā. **Chandamūlakā** ti ajjhāsayacchando kattukamyatāchando taṃ mūlaṃ etesanti chandamūlakā. Manasikārato sambhavantīti **manasikārasambhavā**. Phassato samudenti rāsī bhavantīti **phassasamudayā**. Vedanāya samosarantīti **vedanāsamosaraṇā**. Samādhi etesaṃ pamukhoti **samādhippamukhā**. Jeṭṭhakaṭṭhena sati adhipati etesanti **satādhipateyyā**, satijeṭṭhakāti attho. Paññā uttarā etesanti **paññuttarā**. Vimutti eva sāro etesanti **vimuttisārā**. Ettha ca chandamūlakādayo cattāropi lokiyā kathitā, sesā lokiyalokuttaramissakāti.

## 4. Corasuttavaṇṇanā

#### 84

Catutthe **mahācoro** ti rajjantare dubbhituṃ samattho mahācoro. **Pariyāpajjatī** ti pariyādānaṃ gacchati. **Na ciraṭṭhitiko hotī** ti addhānaṃ pālento ṭhātuṃ na sakkoti. **Appaharantassa paharatī** ti attano averine appaharante guṇasampanne ca mahallake ca taruṇadārake ca appaharitabbayuttake paharati. **Anavasesaṃ ādiyatī** ti nissesaṃ gaṇhāti. Byattacorānañhi idaṃ vattaṃ – parassa dvīsu sāṭakesu eko gahetabbo, ekasmiṃ sante dubbalaṃ datvā thiro gahetabbo. Puṭabhattataṇḍulādīsu ekaṃ koṭṭhāsaṃ datvā eko gahetabboti. **Accāsanne kammaṃ karotī** ti gāmanigamarājadhānīnaṃ āsannaṭṭhāne corikakammaṃ karoti. **Na ca nidhānakusalo hotī** ti yaṃ laddhaṃ, taṃ dakkhiṇeyye nidahituṃ cheko na hoti, paralokamaggaṃ na sodheti.

## 5. Samaṇasuttavaṇṇanā

#### 85

Pañcame **yaṃ samaṇenā** ti yaṃ guṇajātaṃ samaṇena pattabbaṃ. **Vusīmatā** ti brahmacariyavāsaṃvutena. **Mutto mocemi bandhanā** ti ahaṃ sabbabandhanehi mutto hutvā mahājanampi rāgādibandhanato mocemi. **Paramadanto** ti aññena kenaci asikkhāpito acodito sayambhuñāṇena paṭivijjhitvā paramadamathena dantattā paramadanto nāma. **Parinibbuto** ti kilesaparinibbānena parinibbuto.

## 6. Yasasuttavaṇṇanā

#### 86

Chaṭṭhe **mā ca mayā yaso** ti yaso ca mayā saddhiṃ mā gañchi. **Akasiralābhī** ti vipulalābhī. **Sīlapaññāṇan** ti sīlañceva ñāṇañca. **Saṅgammā** ti sannipatitvā. **Samāgammā** ti samāgantvā. **Saṅgaṇikavihāran** ti gaṇasaṅgaṇikavihāraṃ. **Na hi nūname** ti na hi nūna ime. **Tathā hi paname** ti tathā hi pana ime. **Aṅgulipatodakehī** ti aṅgulipatodayaṭṭhiṃ katvā vijjhanena. **Sañjagghante** ti mahāhasitaṃ hasante. **Saṃkīḷante** ti keḷiṃ karonte.

## 7. Pattanikujjanasuttavaṇṇanā

#### 87

Sattame **nikkujjeyyā** ti tena dinnassa deyyadhammassa appaṭiggahaṇatthaṃ pattanikkujjanakammavācāya nikujjeyya, na adhomukhaṭhapanena. **Alābhāyā** ti catunnaṃ paccayānaṃ alābhatthāya. **Anatthāyā** ti upaddavāya avaḍḍhiyā. **Ukkujjeyyā** ti ukkujjanakammavācāya ukkujjeyya.

## 8. Appasādapavedanīyasuttavaṇṇanā

#### 88

Aṭṭhame **appasādaṃ pavedeyyun** ti appasannabhāvaṃ jānāpeyyuṃ. Appasādaṃ pavedentena pana kiṃ kātabbanti? Nisinnāsanato na uṭṭhātabbaṃ na vanditabbaṃ na paccuggamanaṃ kātabbaṃ, na deyyadhammo dātabbo. **Agocare** ti pañcavidhe agocare.

## 9. Paṭisāraṇīyasuttavaṇṇanā

#### 89

Navame **dhammikañca gihipaṭissavan** ti “imaṃ temāsaṃ idh’eva vasitabban” ti vutto “evaṃ hotū” ti ādinā nayena paṭissavaṃ. **Na saccāpetī** ti vuttaṃ na saccaṃ karoti visaṃvādeti.

## 10. Sammāvattanasuttavaṇṇanā

#### 90

Dasame **paccekaṭṭhāne** ti adhipatiṭṭhāne jeṭṭhakaṭṭhāne. Tañ hi jeṭṭhakaṃ katvā kiñci saṅghakammaṃ kātuṃ na labhati. **Na ca tena mūlena vuṭṭhāpetabbo** ti taṃ mūlaṃ katvā abbhānakammaṃ kātuṃ na labhati. Sesaṃ sabbattha uttānamevāti.

{{<eop>}}Sativaggo navamo.{{</eop>}}

{{<subtitle>}}10. Sāmaññavaggo{{</subtitle>}}

#### 91

Ito paraṃ **atha kho bojjhā upāsikā** ti ādīsu bojjhā upāsikā, sirimā upāsikā, padumā upāsikā, sutanā upāsikā, manujā upāsikā, uttarā upāsikā, muttā upāsikā, khemā upāsikā, rucī upāsikā, cundī rājakumārī, bimbī upāsikā, sumanā rājakumārī, mallikā devī, tissā upāsikā, tissāmātā upāsikā, soṇā upāsikā, soṇāya mātā upāsikā, kāṇā upāsikā, kāṇamātā upāsikā, uttarā nandamātā, visākhā migāramātā, khujjuttarā upāsikā, sāmāvatī upāsikā, suppavāsā koliyadhītā, suppiyā upāsikā, nakulamātā gahapatānīti imāsaṃ ettakānaṃ aṭṭhaṅgasamannāgataṃ uposathakammameva kathitaṃ. Icchantena vitthāretvā kathetabbaṃ. Sesaṃ sabbattha uttānatthamevāti.

{{<eof>}}
    Manorathapūraṇiyā aṅguttaranikāya-aṭṭhakathāya<br>
    Aṭṭhakanipātassa saṃvaṇṇanā niṭṭhitā.
{{</eof>}}