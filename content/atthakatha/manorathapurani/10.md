---
title: "Dasakanipāta"
subtitle: ""
language: "pi"
date: 2022-07-28T08:34:21+08:00
lastmod: 2022-07-28T08:34:21+08:00
draft: false
brewing: false
weight: 10
---

## Paṭhamapaṇṇāsakaṃ

{{<subtitle>}}1. Ānisaṃsavaggo{{</subtitle>}}

## 1. Kimatthiyasuttavaṇṇanā

#### 1

Dasakanipātassa paṭhame **kusalāni sīlānī** ti anavajjasīlāni. Amaṅkubhāvassa avippaṭisārassa atthāya saṃvattantīti **avippaṭisāratthāni**. So nesaṃ ānisaṃsoti **avippaṭisārānisaṃsāni. Yathābhūtañāṇadassanattho** ti ādīsu **yathābhūtañāṇadassanaṃ** nāma taruṇavipassanā, **nibbidā** nāma balavavipassanā, **virāgo** nāma maggo, **vimutti** nāma arahattaphalaṃ, **ñāṇadassanaṃ** nāma paccavekkhaṇañāṇaṃ. **Aggāya parentī** ti arahattatthāya gacchanti.

## 2. Cetanākaraṇīyasuttavaṇṇanā

#### 2

Dutiye **na cetanāya karaṇīyan** ti na cetetvā kappetvā pakappetvā kātabbaṃ. **Dhammatā esā** ti dhammasabhāvo eso kāraṇaniyamo ayaṃ. **Abhisandentī** ti pavattenti. **Paripūrentī** ti paripuṇṇaṃ karonti. **Apārā pāraṃ gamanāyā** ti orimatīrabhūtā tebhūmakavaṭṭā nibbānapāraṃ gamanatthāya.

## 3-5. Upanisasuttattayavaṇṇanā

#### 3-5

Tatiye **hatūpaniso** ti hatakāraṇo. Catutthapañcamesu dvīhi therehi kathitabhāvova viseso.

## 6. Samādhisuttavaṇṇanā

#### 6

Chaṭṭhe **neva pathaviyaṃ pathavīsaññī assā** ti pathaviṃ ārammaṇaṃ katvā pathavīti evaṃ uppannāya saññāya saññī na bhaveyya. **Āpā** dīsupi eseva nayo. **Na idhaloke** ti idhaloke uppajjanakacatukkapañcakajjhānasaññāya na saññī bhaveyya. **Na paraloke** ti paraloke uppajjanakacatukkapañcakajjhānasaññāya na saññī bhaveyya. **Saññī ca pana assā** ti atha ca pan’assa samāpatti savitakkasamāpattiyeva assāti vuccati. **Etaṃ santaṃ etaṃ paṇītan** ti santaṃ santanti appetvā nisinnassa divasampi cittuppādo “santaṃ santa”nteva pavattati, paṇītaṃ paṇītanti appetvā nisinnassa divasampi cittuppādo “paṇītaṃ paṇīta”nteva pavattati. **Yadidaṃ sabbasaṅkhārasamatho** ti nibbānaṃ nibbānanti appetvā nisinnassa divasampi cittuppādo “nibbānaṃ nibbāna”nteva pavattatīti sabbampetaṃ phalasamāpattisamādhiṃ sandhāya vuttaṃ.

## 7. Sāriputtasuttavaṇṇanā

#### 7

Sattame **saññī ca panāhaṃ, āvuso, tasmiṃ samaye ahosin** ti, āvuso, tasmiṃ samaye ahaṃ “bhavanirodho nibbānan” ti imāya phalasamāpattisaññāya saññī ahosiṃ. Sacittakā me sā samāpatti ahosī ti paccavekkhaṇā kathitā.

## 8. Jhānasuttavaṇṇanā

#### 8

Aṭṭhame **samantapāsādiko** ti pasādāvahānaṃ yeva kāyakammādīnaṃ sabbhāvato samanto pāsādiko. **Sabbākāraparipūro** ti sabbehi kāraṇehi paripuṇṇo.

## 9. Santavimokkhasuttavaṇṇanā

#### 9

Navame **santā** ti ārammaṇasantatāyapi aṅgasantatāyapi santā. **Vimokkhā** ti paccanīkadhammehi vimuttattā ārammaṇe ca nirāsaṅkabhāvena suṭṭhu muttattā evaṃladdhanāmā. **Atikkamma rūpe** ti rūpajjhānāni atikkamitvā pavattā. Sesaṃ sabbattha uttānatthamevāti.

{{<eop>}}Ānisaṃsavaggo paṭhamo.{{</eop>}}

{{<subtitle>}}2. Nāthavaggo{{</subtitle>}}

## 1. Senāsanasuttavaṇṇanā

#### 11

Dutiyassa paṭhame **pañcaṅgasamannāgato** ti pañcahi guṇaṅgehi samannāgato. **Nātidūraṃ hoti nāccāsannan** ti yañhi atidūre hoti, piṇḍāya caritvā tattha gacchantassa kāyacittadarathā hoti, tato anuppannaṃ vā samādhiṃ uppādetuṃ uppannaṃ vā thiraṃ kātuṃ na sakkoti. Accāsannaṃ bahujanākiṇṇaṃ hoti. Cattālīsausabhamatte pana padese vasataṃ dūrāsannadosavimuttañca gamanāgamanasampannaṃ nāma hoti. **Divāappākiṇṇan** ti divasabhāge mahājanena anākiṇṇaṃ.

## 2. Pañcaṅgasuttavaṇṇanā

#### 12

Dutiye **kevalī** ti kevalehi sakalehi guṇehi samannāgato. **Vusitavā** ti vutthabrahmacariyavāso. **Asekhenā** ti asekhadhammapariyāpannena lokuttarena. **Sīlakkhandhenā** ti sīlarāsinā. **Vimuttikkhandhenā** ti ettha ṭhapetvā sīlādayo tayo sesā phaladhammā vimutti nāma, vimuttiñāṇadassanaṃ paccavekkhaṇañāṇaṃ, taṃ lokiyameva.

## 3-4. Saṃyojanasuttādivaṇṇanā

#### 13-14

Tatiye **orambhāgiyānī** ti heṭṭhābhāgiyāni. **Uddhambhāgiyānī** ti uparibhāgiyāni. Imasmiṃ sutte vaṭṭameva kathitaṃ. Catutthe **khilavinibandhā** pañcakanipāte vitthāritāyeva. **Ārohapariṇāhenā** ti dīghaputhulantena.

## 5. Appamādasuttavaṇṇanā

#### 15

Pañcame **evam eva kho** ti yathā sabbasattānaṃ sammāsambuddho aggo, evaṃ sabbesaṃ kusaladhammānaṃ kārāpakaappamādo aggoti daṭṭhabbo. Nanu c’esa lokiyova, kusaladhammā pana lokuttarāpi. Ayañ ca kāmāvacarova, kusaladhammā pana catubhūmakā. Kathamesa tesaṃ aggoti? Paṭilābhakattena. Appamādena hi te paṭilabhanti, tasmā so tesaṃ aggo. Teneva vuttaṃ – **sabbe te appamādamūlakā** ti.

**Jaṅgalānan** ti pathavitalacārīnaṃ. **Pāṇānan** ti sapādakapāṇānaṃ. **Padajātānī** ti padāni. **Samodhānaṃ gacchantī** ti odhānaṃ pakkhepaṃ gacchanti. **Aggamakkhāyatī** ti seṭṭhamakkhāyati. **Yadidaṃ mahantattenā** ti mahantabhāvena aggamakkhāyati, na guṇaggenāti attho. **Vassikan** ti sumanapupphaṃ. Idaṃ kira suttaṃ sutvā bhātiyamahārājā vīmaṃsitukāmatāya ekasmiṃ gabbhe catujātigandhehi paribhaṇḍaṃ katvā sugandhapupphāni āharāpetvā ekassa samuggassa majjhe sumanapupphamuṭṭhiṃ ṭhapetvā sesāni tassa samantato muṭṭhiṃ katvā ṭhapetvā dvāraṃ pidhāya bahi nikkhanto. Ath’assa muhuttaṃ bahi vītināmetvā dvāraṃ vivaritvā pavisantassa sabbapaṭhamaṃ sumanapupphagandho ghānaṃ pahari. So mahātalasmiṃyeva mahācetiyābhimukho nipajjitvā “vassikaṃ tesaṃ agganti kathentena sukathitaṃ sammāsambuddhenā” ti cetiyaṃ vandi. **Khuddarājāno** ti khuddakarājāno. Kūṭarājānotipi pāṭho.

## 6. Āhuneyyasuttavaṇṇanā

#### 16

Chaṭṭhe **gotrabhū** ti sikhāpattavipassanābhūtena nibbānārammaṇena gotrabhuñāṇena samannāgato.

## 7. Paṭhamanāthasuttavaṇṇanā

#### 17

Sattame **sanāthā** ti sañātakā bahuñātivaggā hutvā viharatha. Nāthaṃ karontīti **nāthakaraṇā**, attano sanāthabhāvakarā patiṭṭhākarāti attho. **Kalyāṇamitto** ti ādīsu sīlādiguṇasampannā kalyāṇā mittā assāti **kalyāṇamitto**. Tevassa ṭhānanisajjādīsu saha ayanato sahāyāti **kalyāṇasahāyo**. Cittena c’eva kāyena ca kalyāṇamittesuyeva sampavaṅko oṇatoti **kalyāṇasampavaṅko. Suvaco hotī** ti sukhena vattabbo hoti, sukhena anusāsitabbo. **Khamo** ti gāḷhena pharusena kakkhaḷena vutto khamati na kuppati. **Padakkhiṇaggāhī anusāsanin** ti yathā ekacco ovadiyamāno vāmato gaṇhāti, paṭippharati vā, assuṇanto vā gacchati, evaṃ akatvā “ovadatha, bhante, anusāsatha, tumhesu anovadantesu ko añño ovadissatī” ti padakkhiṇaṃ gaṇhāti.

**Uccāvacānī** ti uccanīcāni. **Kiṃkaraṇīyānī** ti “kiṃ karomī” ti evaṃ vatvā kattabbakammāni. Tattha uccakammaṃ nāma cīvarassa karaṇaṃ rajanaṃ, cetiye sudhākammaṃ, uposathāgāracetiyagharabodhigharesu kattabbakammanti evamādi. Avacakammaṃ nāma pādadhovanamakkhanādikhuddakakammaṃ. **Tatrūpāyāyā** ti tatrupagamaniyāya. **Alaṃ kātun** ti kātuṃ samattho hoti. **Alaṃ saṃvidhātun** ti vicāretuṃ samattho hoti.

Dhamme assa kāmo sinehoti **dhammakāmo**, tepiṭakaṃ buddhavacanaṃ piyāyatīti attho. **Piyasamudāhāro** ti parasmiṃ kathente sakkaccaṃ suṇāti, sayañca paresaṃ desetukāmo hotī ti attho. **Abhidhamme abhivinaye** ti ettha dhammo abhidhammo, vinayo abhivinayo ti catukkaṃ veditabbaṃ. Tattha **dhammo** ti suttantapiṭakaṃ. **Abhidhammo** ti satta pakaraṇāni. **Vinayo** ti ubhatovibhaṅgo. **Abhivinayo** ti khandhakaparivārā. Atha vā suttantapiṭakampi abhidhammapiṭakampi dhammo eva, maggaphalāni abhidhammo. Sakalavinayapiṭakaṃ vinayo, kilesavūpasamakaraṇaṃ abhivinayo. Iti sabbasmimpi ettha dhamme ca abhidhamme ca vinaye ca abhivinaye ca uḷārapāmojjo hotī ti attho. **Kusalesu dhammesū** ti kāraṇatthe bhummaṃ, cātubhūmakakusaladhammakāraṇā tesaṃ adhigamatthāya anikkhittadhuro hotī ti attho.

## 8. Dutiyanāthasuttavaṇṇanā

#### 18

Aṭṭhame **therānukampitassā** ti therehi ovādānusāsanidānasamussāhitāya hitapharaṇāya anukampitassa.

## 9. Paṭhamaariyāvāsasuttavaṇṇanā

#### 19

Navame **ariyavāsā** ti ariyānaṃ āvāso, te āvasiṃsu āvasanti āvasissantī ti ariyāvāsā. **Yadariyā** ti ye vāse ariyā.

## 10. Dutiyaariyāvāsasuttavaṇṇanā

#### 20

Dasamaṃ yasmā kururaṭṭhavāsino bhikkhū gambhīrapaññākārakā yuttappayuttā, tasmā yathā tesaṃ dīghanikāyādīsu mahānidānādīni kathitāni, evamidampi gambhīraṃ sukhumaṃ tilakkhaṇāhataṃ suttaṃ tatth’eva avoca. Tattha **pañcaṅgavippahīno** ti pañcahi aṅgehi vippayutto hutvā khīṇāsavo avasi vasati vasissati. Tasmā ayaṃ pañcaṅgavippahīnatā ariyāvāsoti vutto. Esa nayo sabbattha. **Evaṃ kho, bhikkhave, bhikkhu chaḷaṅgasamannāgato hotī** ti chaḷaṅgupekkhāya samannāgato hoti. Chaḷaṅgupekkhā dhammā nāma keti? Ñāṇādayo. “Ñāṇan” ti vutte kiriyato cattāri ñāṇasampayuttacittāni labbhanti, “satatavihāro” ti vutte aṭṭha mahācittāni, “rajjanadussanaṃ natthī” ti vutte dasa cittāni labbhanti. Somanassaṃ āsevanavasena labbhati. **Satārakkhena cetasā** ti khīṇāsavassa hi tīsu dvāresu sabbakāle sati ārakkhakiccaṃ sādheti. Tenevassa carato ca tiṭṭhato ca suttassa ca jāgarassa ca satataṃ samitaṃ ñāṇadassanaṃ paccupaṭṭhitaṃ hotī ti vuccati.

**Puthusamaṇabrāhmaṇānan** ti bahūnaṃ samaṇabrāhmaṇānaṃ. Ettha **samaṇā** ti pabbajjūpagatā, **brāhmaṇā** ti bhovādino. **Puthupaccekasaccānī** ti bahūni pāṭekkasaccāni. “Idameva dassanaṃ saccaṃ, idameva saccan” ti evaṃ pāṭiyekkaṃ gahitāni bahūni saccānīti attho. **Nuṇṇānī** ti nīhaṭāni. **Panuṇṇānī** ti suṭṭhu nīhaṭāni. **Cattānī** ti vissaṭṭhāni. **Vantānī** ti vamitāni. **Muttānī** ti chinnabandhanāni katāni. **Pahīnānī** ti pajahitāni. **Paṭinissaṭṭhānī** ti yathā na puna cittaṃ ārohanti, evaṃ paṭinissajjitāni. Sabbāneva tāni gahitaggahaṇassa vissaṭṭhabhāvavevacanāni.

**Samavayasaṭṭhesano** ti ettha **avayā** ti anūnā, **saṭṭhā** ti vissaṭṭhā. Sammā avayā saṭṭhā esanā assāti samavayasaṭṭhesano, suṭṭhuvissaṭṭhasabbaesanoti attho. **Rāgā cittaṃ vimuttan** tiādīhi maggassa kiccanipphatti kathitā. **Rāgo me pahīno** tiādīhi paccavekkhaṇaphalaṃ kathitaṃ. Sesaṃ sabbattha uttānatthamevāti.

{{<eop>}}Nāthavaggo dutiyo.{{</eop>}}

{{<subtitle>}}3. Mahāvaggo{{</subtitle>}}

## 1. Sīhanādasuttavaṇṇanā

#### 21

Tatiyassa paṭhame **visamagate** ti visamaṭṭhānesu gocaresu gate. **Saṅghātaṃ āpādesin** ti ghātaṃ vadhaṃ pāpesiṃ. Tassa hi ussannatejatāya khuddakesu pāṇesu anukampā hoti. Tasmā ye paṭisattubhāvena saṇṭhātuṃ sakkhissanti, ye dubbalā palāyitukāmā bhavissanti, te palāyissantī ti sīhanādaṃ naditvā va gocarāya pakkamati. **Tathāgatassetaṃ adhivacanan** ti yadi hi sahanatāya hananatāya ca sīho, tathāgato hi sabbāni ca iṭṭhāniṭṭhāni sahati, sabbaparappavādino ca vādānaṃ nimmathanena hanati. **Idamassa hoti sīhanādasmin** ti ayamassa sīhanādo.

**Tathāgatabalānī** ti aññehi asādhāraṇāni Tathāgatasseva balāni. Yathā vā pubbabuddhānaṃ balāni puññasampattiyā āgatāni, tathā āgatabalānītipi attho. Tattha duvidhaṃ Tathāgatassa balaṃ kāyabalaṃ ñāṇabalaṃ. Tesu kāyabalaṃ hatthikulānusārena veditabbaṃ. Vuttañ h’etaṃ porāṇehi –

> “Kālāvakañca gaṅgeyyaṃ, paṇḍaraṃ tambapiṅgalaṃ;  
> Gandhamaṅgalahemañca, uposathachaddantime dasā” ti.

Imāni dasa hatthikulāni. Tattha **kālāvakan** ti pakatihatthikulaṃ daṭṭhabbaṃ. Yaṃ dasannaṃ purisānaṃ kāyabalaṃ, taṃ ekassa kālāvakassa hatthino. Yaṃ dasannaṃ kālāvakānaṃ balaṃ, taṃ ekassa gaṅgeyyassa. Yaṃ dasannaṃ gaṅgeyyānaṃ, taṃ ekassa paṇḍarassa. Yaṃ dasannaṃ paṇḍarānaṃ, taṃ ekassa tambassa. Yaṃ dasannaṃ tambānaṃ, taṃ ekassa piṅgalassa. Yaṃ dasannaṃ piṅgalānaṃ, taṃ ekassa gandhahatthino. Yaṃ dasannaṃ gandhahatthīnaṃ, taṃ ekassa maṅgalassa. Yaṃ dasannaṃ maṅgalānaṃ, taṃ ekassa hemassa. Yaṃ dasannaṃ hemānaṃ, taṃ ekassa uposathassa. Yaṃ dasannaṃ uposathānaṃ, taṃ ekassa chaddantassa. Yaṃ dasannaṃ chaddantānaṃ, taṃ ekassa Tathāgatassa. Nārāyanasaṅghātabalantipi idameva vuccati. Tadetaṃ pakatihatthigaṇanāya hatthīnaṃ koṭisahassānaṃ, purisagaṇanāya dasannaṃ purisakoṭisahassānaṃ balaṃ hoti. Idaṃ tāva Tathāgatassa **kāyabalaṃ**.

Ñāṇabalaṃ pana pāḷiyaṃ tāva āgatameva. Dasabalañāṇaṃ, majjhime āgataṃ catuvesārajjañāṇaṃ, aṭṭhasu parisāsu akampanañāṇaṃ, catuyoniparicchedañāṇaṃ, pañcagatiparicchedañāṇaṃ, saṃyuttake <small>(saṃ. ni. 2.33)</small> āgatāni tesattati ñāṇāni sattasattati ñāṇānīti, evaṃ aññānipi anekāni **ñāṇabalaṃ** nāma. Idhāpi ñāṇabalameva adhippetaṃ. Ñāṇañhi akampiyaṭṭhena upatthambhanaṭṭhena ca balanti vuttaṃ.

**Āsabhaṃ ṭhānan** ti seṭṭhaṭṭhānaṃ uttamaṭṭhānaṃ. Āsabhā vā pubbabuddhā, tesaṃ ṭhānanti attho. Api ca gavasatajeṭṭhako usabho, gavasahassajeṭṭhako vasabho. Vajasatajeṭṭhako vā usabho, vajasahassajeṭṭhako vasabho. Sabbagavaseṭṭho sabbaparissayasaho seto pāsādiko mahābhāravaho asanisatasaddehipi asampakampiyo nisabho, so idha usabhoti adhippeto. Idampi hi tassa pariyāyavacanaṃ. Usabhassa idanti **āsabhaṃ. Ṭhānan** ti catūhi pādehi pathaviṃ uppīḷetvā acalaṭṭhānaṃ. Idaṃ pana āsabhaṃ viyāti āsabhaṃ. Yatheva hi nisabhasaṅkhāto usabho usabhabalena samannāgato catūhi pādehi pathaviṃ uppīḷetvā acalaṭṭhānena tiṭṭhati, evaṃ tathāgatopi dasahi tathāgatabalehi samannāgato catūhi vesārajjapādehi aṭṭhaparisapathaviṃ uppīḷetvā sadevake loke kenaci paccatthikena paccāmittena akampiyo acalaṭṭhānena tiṭṭhati. Evaṃ tiṭṭhamāno ca taṃ āsabhaṃ ṭhānaṃ paṭijānāti upagacchati na paccakkhāti attani āropeti. Tena vuttaṃ – “āsabhaṃ ṭhānaṃ paṭijānātī” ti.

**Parisāsū** ti aṭṭhasu parisāsu. **Sīhanādaṃ nadatī** ti seṭṭhanādaṃ nadati, abhītanādaṃ nadati, sīhanādasadisaṃ vā nādaṃ nadati. Tatrāyaṃ upamā – yathā sīho sīhabalena samannāgato sabbattha visārado vigatalomahaṃso sīhanādaṃ nadati, evaṃ tathāgatasīhopi tathāgatabalehi samannāgato aṭṭhasu parisāsu visārado vigatalomahaṃso “iti sakkāyo” ti ādinā nayena nānāvidhadesanāvilāsasampannaṃ sīhanādaṃ nadati. Tena vuttaṃ – “parisāsu sīhanādaṃ nadatī” ti.

**Brahmacakkaṃ pavattetī** ti ettha **brahman** ti seṭṭhaṃ uttamaṃ visiṭṭhaṃ. **Cakkan** ti dhammacakkaṃ. Taṃ pan’etaṃ duvidhaṃ hoti paṭivedhañāṇañceva desanāñāṇañca. Tattha paññāpabhāvitaṃ attano ariyaphalāvahaṃ paṭivedhañāṇaṃ, karuṇāpabhāvitaṃ sāvakānaṃ ariyaphalāvahaṃ desanāñāṇaṃ. Tattha paṭivedhañāṇaṃ uppajjamānaṃ uppannanti duvidhaṃ. Tañ hi abhinikkhamanato yāva arahattamaggā uppajjamānaṃ, phalakkhaṇe uppannaṃ nāma. Tusitabhavanato vā yāva mahābodhipallaṅke arahattamaggā uppajjamānaṃ, phalakkhaṇe uppannaṃ nāma. Dīpaṅkarato vā paṭṭhāya yāva arahattamaggā uppajjamānaṃ, phalakkhaṇe uppannaṃ nāma. Desanāñāṇampi pavattamānaṃ pavattanti duvidhaṃ. Tañ hi yāva aññāsikoṇḍaññassa sotāpattimaggā pavattamānaṃ, phalakkhaṇe pavattaṃ nāma. Tesu paṭivedhañāṇaṃ lokuttaraṃ, desanāñāṇaṃ lokiyaṃ. Ubhayampi pan’etaṃ aññehi asādhāraṇaṃ, buddhānaṃ yeva orasañāṇaṃ.

Idāni yehi dasahi balehi samannāgato tathāgato āsabhaṃ ṭhānaṃ paṭijānāti, tāni vitthārato dassetuṃ **katamāni dasa? Idha, bhikkhave, tathāgato ṭhānañca ṭhānato** ti ādim āha. Tattha **ṭhānañca ṭhānato** ti kāraṇañca kāraṇato. Kāraṇañhi yasmā tattha phalaṃ tiṭṭhati, tadāyattavuttitāya uppajjati c’eva pavattati ca, tasmā ṭhānanti vuccati. Taṃ Bhagavā “ye ye dhammā yesaṃ yesaṃ dhammānaṃ hetū paccayā uppādāya, taṃ taṃ ṭhānaṃ. Ye ye dhammā yesaṃ yesaṃ dhammānaṃ na hetū na paccayā uppādāya, taṃ taṃ aṭṭhānan” ti pajānanto ṭhānañca ṭhānato aṭṭhānañca aṭṭhānato yathābhūtaṃ pajānāti. Abhidhamme pan’etaṃ “tattha katamaṃ Tathāgatassa ṭhānañca ṭhānato aṭṭhānañca aṭṭhānato yathābhūtaṃ ñāṇan” ti ādinā <small>(vibha. 809)</small> nayena vitthāritameva. **Yampī** ti yena ñāṇena. **Idampi, bhikkhave, Tathāgatassā** ti idampi ṭhānāṭṭhānañāṇaṃ Tathāgatassa tathāgatabalaṃ nāma hotī ti attho. Evaṃ sabbapadesu yojanā veditabbā.

**Kammasamādānānan** ti samādiyitvā katānaṃ kusalākusalakammānaṃ, kammameva vā kammasamādānaṃ. **Ṭhānaso hetuso** ti paccayato c’eva hetuto ca. Tattha gatiupadhikālapayogā vipākassa ṭhānaṃ, kammaṃ hetu. Imassa pana ñāṇassa vitthārakathā “atthekaccāni pāpakāni kammasamādānāni gatisampattipaṭibāḷhāni na vipaccantī” ti ādinā <small>(vibha. 810)</small> nayena abhidhamme āgatāyeva.

**Sabbatthagāminin** ti sabbagatigāminiñca agatigāminiñca. **Paṭipadan** ti maggaṃ. **Yathābhūtaṃ pajānātī** ti bahūsupi manussesu ekam eva pāṇaṃ ghātentesu “imassa cetanā nirayagāminī bhavissati, imassa tiracchānayonigāminī” ti iminā nayena ekavatthusmimpi kusalākusalacetanāsaṅkhātānaṃ paṭipattīnaṃ aviparītato sabhāvaṃ jānāti. Imassapi ca ñāṇassa vitthārakathā “tattha katamaṃ Tathāgatassa sabbatthagāminiṃ paṭipadaṃ yathābhūtaṃ ñāṇaṃ? Idha tathāgato ayaṃ maggo ayaṃ paṭipadā nirayagāminīti pajānātī” ti ādinā <small>(vibha. 811)</small> nayena abhidhamme āgatāyeva.

**Anekadhātun** ti cakkhudhātuādīhi kāmadhātuādīhi vā dhātūhi bahudhātuṃ. **Nānādhātun** ti tāsaṃ yeva dhātūnaṃ vilakkhaṇatāya nānappakāradhātuṃ. **Lokan** ti khandhāyatanadhātulokaṃ. **Yathābhūtaṃ pajānātī** ti tāsaṃ dhātūnaṃ aviparītato sabhāvaṃ paṭivijjhati. Idampi ñāṇaṃ “tattha katamaṃ Tathāgatassa anekadhātunānādhātulokaṃ yathābhūtaṃ ñāṇaṃ? Idha tathāgato khandhanānattaṃ pajānātī” ti ādinā nayena abhidhamme vitthāritameva.

**Nānādhimuttikatan** ti hīnādīhi adhimuttīhi nānādhimuttikabhāvaṃ. Idampi ñāṇaṃ “tattha katamaṃ Tathāgatassa sattānaṃ nānādhimuttikataṃ yathābhūtaṃ ñāṇaṃ? Idha tathāgato pajānāti santi sattā hīnādhimuttikā” ti ādinā nayena abhidhamme vitthāritameva.

**Parasattānan** ti padhānasattānaṃ. **Parapuggalānan** ti tato aññesaṃ hīnasattānaṃ. Ekatthameva vā etaṃ padadvayaṃ, veneyyavasena dvidhā vuttaṃ. **Indriyaparopariyattan** ti saddhādīnaṃ indriyānaṃ parabhāvañca aparabhāvañca, vuddhiñca hāniñcāti attho. Imassāpi ñāṇassa vitthārakathā “tattha katamaṃ Tathāgatassa parasattānaṃ parapuggalānaṃ indriyaparopariyattaṃ yathābhūtaṃ ñāṇaṃ? Idha tathāgato sattānaṃ āsayaṃ pajānātī” ti <small>(vibha. 814)</small> ādinā nayena abhidhamme āgatāyeva.

**Jhānavimokkhasamādhisamāpattīnan** ti paṭhamādīnaṃ catunnaṃ jhānānaṃ, “rūpī rūpāni passatī” tiādīnaṃ aṭṭhannaṃ vimokkhānaṃ, savitakkasavicārādīnaṃ tiṇṇaṃ samādhīnaṃ, paṭhamajjhānasamāpattiādīnañca navannaṃ anupubbasamāpattīnaṃ. **Saṃkilesan** ti hānabhāgiyadhammaṃ. **Vodānan** ti visesabhāgiyadhammaṃ. **Vuṭṭhānan** ti “vodānampi vuṭṭhānaṃ, tamhā tamhā samādhimhā vuṭṭhānampi vuṭṭhānan” ti <small>(vibha. 828)</small> evaṃ vuttaṃ paguṇajjhānañceva bhavaṅgaphalasamāpattiyo ca. Heṭṭhimaṃ heṭṭhimañhi paguṇajjhānaṃ uparimassa uparimassa padaṭṭhānaṃ hoti, tasmā “vodānampi vuṭṭhānan” ti vuttaṃ. Bhavaṅgena pana sabbajjhānehi vuṭṭhānaṃ hoti, phalasamāpattiyā nirodhasamāpattito vuṭṭhānaṃ hoti. Taṃ sandhāya ca “tamhā tamhā samādhimhā vuṭṭhānampi vuṭṭhānan” ti vuttaṃ. Idampi ñāṇaṃ “tattha katamaṃ Tathāgatassa jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ yathābhūtaṃ ñāṇaṃ? **Jhāyī** ti cattāro jhāyī, atthekacco jhāyī sampattiṃyeva samānaṃ vipattīti paccetī” ti ādinā <small>(vibha. 828)</small> nayena abhidhamme vitthāritameva. Sabbañāṇānaṃ vitthārakathāya vinicchayo sammohavinodaniyā vibhaṅgaṭṭhakathāya vutto, pubbenivāsānussatidibbacakkhuñāṇakathā Visuddhimagge vitthāritā, āsavakkhayakathā heṭṭhā vuttāyevāti.

Tattha paravādīkathā hoti “dasabalañāṇaṃ nāma pāṭiyekkaṃ ñāṇaṃ natthi, sabbaññutaññāṇassevāyaṃ pabhedo” ti. Taṃ na tathā daṭṭhabbaṃ. Aññameva hi dasabalañāṇaṃ, aññaṃ sabbaññutaññāṇaṃ. Dasabalañāṇañhi sakasakakiccameva jānāti, sabbaññutaññāṇaṃ tam pi tato avasesampi jānāti. Dasabalañāṇesu hi paṭhamaṃ kāraṇākāraṇameva jānāti, dutiyaṃ kammavipākantarameva, tatiyaṃ kammaparicchedameva, catutthaṃ dhātunānattakāraṇameva, pañcamaṃ sattānaṃ ajjhāsayādhimuttimeva, chaṭṭhaṃ indriyānaṃ tikkhamudubhāvameva, sattamaṃ jhānādīhi saddhiṃ tesaṃ saṃkilesādimeva, aṭṭhamaṃ pubbenivutthakkhandhasantatimeva, navamaṃ sattānaṃ cutipaṭisandhimeva, dasamaṃ saccaparicchedameva. Sabbaññutaññāṇaṃ pana etehi jānitabbañca tato uttariñca pajānāti, etesaṃ pana kiccaṃ na sabbaṃ karoti. Tañ hi jhānaṃ hutvā appetuṃ na sakkoti, iddhi hutvā vikubbituṃ na sakkoti, maggo hutvā kilese khepetuṃ na sakkoti.

Api ca paravādī evaṃ pucchitabbo “dasabalañāṇaṃ nāmetaṃ savitakkasavicāraṃ avitakkavicāramattaṃ avitakkaavicāraṃ, kāmāvacaraṃ rūpāvacaraṃ arūpāvacaraṃ, lokiyaṃ lokuttaran” ti. Jānanto “paṭipāṭiyā satta ñāṇāni savitakkasavicārānī” ti vakkhati, “tato parāni dve avitakkaavicārānī” ti vakkhati. “Āsavakkhayañāṇaṃ siyā savitakkasavicāraṃ siyā avitakkavicāramattaṃ, siyā avitakkaavicāran” ti vakkhati. Tathā “paṭipāṭiyā satta kāmāvacarāni, tato dve rūpāvacarāni, avasāne ekaṃ lokuttaran” ti vakkhati. “Sabbaññutaññāṇaṃ pana savitakkasavicārameva lokiyamevā” ti vakkhati.

Evamettha anupadavaṇṇanaṃ ñatvā idāni yasmā tathāgato paṭhamaṃ yeva ṭhānāṭṭhānañāṇena veneyyasattānaṃ āsavakkhayādhigamassa c’eva anadhigamassa ca ṭhānāṭṭhānabhūtaṃ kilesāvaraṇābhāvaṃ passati lokiyasammādiṭṭhiṭṭhānādidassanato niyatamicchādiṭṭhiṭṭhānābhāvadassanato ca. Atha nesaṃ kammavipākañāṇena vipākāvaraṇābhāvaṃ passati tihetukappaṭisandhidassanato, sabbatthagāminipaṭipadāñāṇena kammāvaraṇābhāvaṃ passati ānantariyakammābhāvadassanato. Evamanāvaraṇānaṃ anekadhātunānādhātuñāṇena anukūladhammadesanatthaṃ cariyāvisesaṃ passati dhātuvemattadassanato. Atha nesaṃ nānādhimuttikatañāṇena adhimuttiṃ passati payogaṃ anādiyitvāpi adhimuttivasena dhammadesanatthaṃ. Ath’evaṃ diṭṭhādhimuttīnaṃ yathāsatti yathābalaṃ dhammaṃ desetuṃ indriyaparopariyattiñāṇena indriyaparopariyattaṃ passati saddhādīnaṃ tikkhamudubhāvadassanato. Evaṃ pariññātindriyaparopariyattā pana te sace dūre honti, atha jhānādiñāṇena jhānādīsu vasībhūtattā iddhivisesena te khippaṃ upagacchati. Upagantvā ca nesaṃ pubbenivāsānussatiñāṇena pubbajātibhavaṃ, dibbacakkhānubhāvato pattabbena cetopariyañāṇena sampati cittavisesaṃ passanto āsavakkhayañāṇānubhāvena āsavakkhayagāminiyā paṭipadāya vigatasammohattā āsavakkhayāya dhammaṃ deseti. Tasmā iminānukkamena imāni balāni vuttānīti veditabbāni.

## 2. Adhivuttipadasuttavaṇṇanā

#### 22

Dutiye **ye te dhammā** ti ye te dasabalañāṇaṃ sabbaññutaññāṇadhammā. **Adhivuttipadānan** ti adhivacanapadānaṃ, khandhāyatanadhātudhammānanti attho. Adhivuttiyoti hi adhivacanāni vuccanti, tesaṃ ye padabhūtā desanāya padaṭṭhānattā. Atītā buddhāpi hi ete dhamme kathayiṃsu, anāgatāpi eteva kathayissanti. Tasmā khandhādayo adhivuttipadāni nāma. Tesaṃ adhivuttipadānaṃ. Atha vā bhūtamatthaṃ abhibhavitvā yathāsabhāvato aggahetvā vattanato adhivuttiyoti diṭṭhiyo vuccanti, adhivuttīnaṃ padāni adhivuttipadāni, diṭṭhidīpakāni vacanānīti attho. Tesaṃ adhivuttipadānaṃ diṭṭhivohārānaṃ. **Abhiññā sacchikiriyāyā** ti jānitvā paccakkhakaraṇatthāya. **Visārado** ti ñāṇasomanassappatto. **Tatthā** ti tesu dhammesu **tesaṃ tesaṃ tathā tathā dhammaṃ desetun** ti tesaṃ tesaṃ diṭṭhigatikānaṃ vā itaresaṃ vā āsayaṃ ñatvā tathā tathā dhammaṃ desetuṃ. **Hīnaṃ vā hīnanti ñassatī** ti hīnaṃ vā dhammaṃ “hīno dhammo” ti jānissati. **Ñāteyyan** ti ñātabbaṃ. **Daṭṭheyyan** ti daṭṭhabbaṃ. **Sacchikareyyan** ti sacchikātabbaṃ. **Tattha tattha yathābhūtañāṇan** ti tesu tesu dhammesu yathāsabhāvañāṇaṃ. Iminā sabbaññutaññāṇaṃ dasseti. Evaṃ sabbaññutaññāṇaṃ dassetvā puna dasabalañāṇaṃ dassento **dasayimānī** ti ādim āha. Dasabalañāṇampi hi tattha tattha yathābhūtañāṇamevāti.

## 3. Kāyasuttavaṇṇanā

#### 23

Tatiye **āpanno hoti kañcideva desan** ti kañci āpattikoṭṭhāsaṃ āpanno hoti. **Anuviccā** ti anupavisitvā pariyogāhetvā. **Kāyaduccaritan** ti tividhaṃ kāyaduccaritaṃ. **Vacīduccaritan** ti catubbidhaṃ vacīduccaritaṃ. **Pāpikā issā** ti lāmikā usūyā. **Paññāya disvā** ti sahavipassanāya maggapaññāya passitvā passitvā pahātabbā. **Ijjhatī** ti samijjhati. **Upavāsassā** ti nissāya upasaṅkamitvā vasantassa. **Abhibhuyyā** ti ajjhottharitvā madditvā. **Irīyatī** ti vattati. Imasmiṃ sutte sahavipassanāya maggo kathito.

## 4. Mahācundasuttavaṇṇanā

#### 24

Catutthe **jānāmimaṃ dhamman** ti iminā ñāṇavādassa vadanākāro vutto. **Bhāvitakāyomhī** tiādīhi bhāvanāvādassa. Tatiyavāre dve pi vādā ekato vuttā, tayo pi cete arahattameva paṭijānanti. **Aḍḍhavādaṃ vadeyyā** ti aḍḍhohamasmīti vādaṃ vadeyya. **Upanīhātun** ti nīharitvā dātuṃ.

## 5. Kasiṇasuttavaṇṇanā

#### 25

Pañcame sakalaṭṭhena kasiṇāni, tadārammaṇānaṃ dhammānaṃ khettaṭṭhena adhiṭṭhānaṭṭhena vā āyatanānīti **kasiṇāyatanāni. Uddhan** ti upari gagaṇatalābhimukhaṃ. **Adho** ti heṭṭhā bhūmitalābhimukhaṃ. **Tiriyan** ti khettamaṇḍalaṃ viya samantā paricchinditvā. Ekacco hi uddhameva kasiṇaṃ vaḍḍheti, ekacco adho, ekacco samantato. Tena tena vā kāraṇena evaṃ pasāreti ālokamiva rūpadassanakāmo. Tena vuttaṃ – “pathavīkasiṇameko sañjānāti uddhaṃ adho tiriyan” ti. **Advayan** ti idaṃ pana ekassa aññabhāvānupagamanatthaṃ vuttaṃ. Yathā hi udakaṃ paviṭṭhassa sabbadisāsu udakameva hoti na aññaṃ, evam eva pathavīkasiṇaṃ pathavīkasiṇameva hoti. Natthi tassa aññakasiṇasambhedoti. Es’eva nayo sabbattha. **Appamāṇan** ti idaṃ tassa tassa pharaṇaappamāṇavasena vuttaṃ. Tañ hi cetasā pharanto sakalameva pharati, “ayamassa ādi, idaṃ majjhan” ti pamāṇaṃ na gaṇhāti. **Viññāṇakasiṇan** ti c’ettha kasiṇugghāṭimākāse pavattaviññāṇaṃ. Tattha kasiṇavasena kasiṇugghāṭimākāse, kasiṇugghāṭimākāsavasena tattha pavattaviññāṇe uddhaṃadhotiriyatā veditabbā. Ayam ettha saṅkhepo, kammaṭṭhānabhāvanānayena panetāni pathavīkasiṇādīni vitthārato Visuddhimagge <small>(visuddhi. 1.51 ādayo)</small> vuttāneva.

## 6. Kāḷīsuttavaṇṇanā

#### 26

Chaṭṭhe **kumāripañhesū** ti kumārīnaṃ māradhītānaṃ pucchāsu. **Atthassa pattiṃ hadayassa santin** ti dvīhipi padehi arahattameva kathitaṃ. **Senan** ti rāgādikilesasenaṃ. **Piyasātarūpan** ti piyajātikesu ca sātajātikesu ca vatthūsu uppajjanato evaṃladdhanāmaṃ. **Ekohaṃ jhāyaṃ sukhamanubodhin** ti evaṃ kilesasenaṃ jinitvā ahaṃ ekakova jhāyanto sukhaṃ anubujjhiṃ sacchiakāsiṃ. **Sakkhin** ti sakkhibhāvappattaṃ dhammasakkhiṃ. **Na sampajjati kenaci me** ti mayhaṃ kenaci saddhiṃ mittadhammo nāma natthi. **Pathavīkasiṇasamāpattiparamā kho, bhagini, eke samaṇabrāhmaṇā atthoti abhinibbattesun** ti pathavīkasiṇasamāpattiparamo uttamo atthoti gahetvā abhinibbattesuṃ. **Yāvatā kho, bhagini, pathavīkasiṇasamāpattiparamatā** ti yattakā pathavīkasiṇasamāpattiyā uttamakoṭi. **Tadabhiññāsi Bhagavā** ti taṃ Bhagavā abhiññāpaññāya abhiññāsi. **Assādamaddasā** ti samudayasaccaṃ addasa. **Ādīnavamaddasā** ti dukkhasaccaṃ addasa. **Nissaraṇamaddasā** ti nirodhasaccaṃ addasa. **Maggāmaggañāṇadassanamaddasā** ti maggasaccaṃ addasa. **Atthassa pattī** ti etesaṃ catunnaṃ saccānaṃ diṭṭhattā arahattasaṅkhātassa atthassa patti, sabbadarathapariḷāhavūpasantatāya **hadayassa santī** ti.

## 7. Paṭhamamahāpañhasuttavaṇṇanā

#### 27

Sattame **abhijānāthā** ti abhijānitvā paccakkhaṃ katvā viharatha. **Abhiññāyā** ti abhijānitvā. **Idhā** ti imāya. **Dhammadesanāya vā dhammadesanan** ti yad idaṃ samaṇassa Gotamassa dhammadesanāya saddhiṃ amhākaṃ dhammadesanaṃ, amhākaṃ vā dhammadesanāya saddhiṃ samaṇassa Gotamassa dhammadesanaṃ ārabbha nānākaraṇaṃ vuccetha, taṃ kiṃ nāmāti vadanti. Dutiyapadepi eseva nayo. Iti te majjhe bhinnasuvaṇṇaṃ viya sāsanena saddhiṃ attano laddhiṃ vacanamattena samadhuraṃ ṭhapayiṃsu. **Neva abhinandiṃsū** ti “evametan” ti na sampaṭicchiṃsu. **Nappaṭikkosiṃsū** ti “na idaṃ evan” ti nappaṭisedhesuṃ. Kasmā? Te kira “titthiyā nāma andhasadisā jānitvā vā ajānitvā vā katheyyun” ti nābhinandiṃsu.

**Na sampāyissantī** ti sampādetvā kathetuṃ na sakkhissanti. **Uttari ca vighātan** ti asampādanato uttarimpi dukkhaṃ āpajjissanti. Sampādetvā kathetuṃ asakkontānañhi dukkhaṃ uppajjati. **Yathā taṃ, bhikkhave, avisayasmin** ti ettha ca **tan** ti nipātamattaṃ. **Yathā** ti kāraṇavacanaṃ, yasmā avisaye pañhaṃ pucchitā hontīti attho. **Ito vā pana sutvā** ti ito vā pana mama sāsanato sutvā. Itoti tathāgatatopi tathāgatasāvakatopi. **Ārādheyyā** ti paritoseyya, aññathā ārādhanaṃ nāma natthī ti dasseti.

**Ekadhamme** ti ekasmiṃ dhamme. Iminā uddeso dassito. Parato **katamasmiṃ ekadhamme** ti iminā pañho dassito. **Sabbe sattā āhāraṭṭhitikā** ti idaṃ pan’ettha veyyākaraṇaṃ. Sesesupi eseva nayo. **Sammā nibbindamāno** ti ādīsu pana sammā hetunā nayena nibbidānupassanāya nibbindanto ukkaṇṭhanto, virāgānupassanāya virajjanto, paṭisaṅkhānupassanāya muccanassa upāyaṃ katvā vimuccamāno, adhimokkhavasena vā vimuccamāno sanniṭṭhānaṃ kurumānoti attho. Udayabbayehi paricchinditvā pubbantāparantadassanena **sammā pariyantadassāvī. Sammadatthaṃ abhisameccā** ti sammā sabhāgatthaṃ ñāṇena abhisamāgantvā. **Dukkhassantakaro hotī** ti sakalavaṭṭadukkhassa pariyantaṃ parivaṭumaṃ karo hoti.

**Sabbe sattā** ti kāmabhavādīsu ekavokārabhavādīsu ca sabbabhavesu sabbe sattā. **Āhāraṭṭhitikā** ti āhārato ṭhiti etesan ti āhāraṭṭhitikā. Iti sabbasattānampi ṭhitihetu āhāro nāma eko dhammo, tasmiṃ ekadhamme. Nanu ca evaṃ sante yaṃ vuttaṃ – “asaññasattā devā ahetukā anāhārā aphassakā” tiādi, <small>(vibha. 1017)</small> taṃ virujjhatīti. Na virujjhati. Tesañhi jhānaṃ āhāro hoti. Evaṃ santepi “cattārome, bhikkhave, āhārā” ti. <small>(saṃ. ni. 2.11)</small> idaṃ virujjhatīti. Idampi na virujjhati. Etasmiñhi sutte nippariyāyena āhāralakkhaṇā dhammā āhārāti vuttā, idha pana pariyāyena paccayo āhāroti vutto. Sabbadhammānañhi paccayo laddhuṃ vaṭṭati. So ca yaṃ yaṃ phalaṃ janeti, taṃ taṃ āharati nāma. Tasmā āhāroti vuccati. Ten’ev’āha – “avijjampāhaṃ, bhikkhave, sāhāraṃ vadāmi, no anāhāraṃ. Ko ca, bhikkhave, avijjāya āhāro? Pañca nīvaraṇātissa vacanīyan” ti <small>(a. ni. 10.61)</small> Ayaṃ idha adhippeto. Etasmiñhi paccayāhāre gahite pariyāyāhāropi nippariyāyāhāropi sabbo gahitova hoti.

Tattha asaññībhave paccayāhāro labbhati. Anuppanne hi buddhe titthāyatane pabbajitā vāyokasiṇe parikammaṃ katvā catutthajjhānaṃ nibbattetvā tato vuṭṭhāya “dhi cittaṃ, dhi vatetaṃ cittaṃ, cittassa nāma abhāvoyeva sādhu. Cittañhi nissāya vadhabandhādipaccayaṃ dukkhaṃ uppajjati. Citte asati natthetan” ti khantiṃ ruciṃ uppādetvā aparihīnajjhānā kālaṃ katvā asaññībhave nibbattanti. Yo yassa iriyāpatho manussaloke paṇihito ahosi, so tena iriyāpathena nibbattitvā cittarūpasadiso hutvā pañca kappasatāni tiṭṭhati. Ettakaṃ addhānaṃ sayito viya hoti. Evarūpānampi sattānaṃ paccayāhāro labbhati. Te hi yaṃ jhānaṃ bhāvetvā nibbattā, tadeva nesaṃ paccayo hoti. Yathā jiyāvegena khittasaro yāva jiyāvego atthi, tāva gacchati. Evaṃ yāva jhānapaccayo atthi, tāva tiṭṭhanti. Tasmiṃ niṭṭhite khīṇavego viya saro patanti. Cavanakāle ca tesaṃ so rūpakāyo antaradhāyati, kāmāvacarasaññā uppajjati, tena saññuppādena te devā tamhā kāyā cutāti paññāyanti.

Ye pana te nerayikā neva vuṭṭhānaphalūpajīvī, na puññaphalūpajīvīti vuttā, tesaṃ ko āhāroti? Tesaṃ kammameva āhāro. Kiṃ pañca āhārā atthīti? Pañca, na pañcāti idaṃ na vattabbaṃ, nanu “paccayo āhāro” ti vuttametaṃ. Tasmā yena kammena niraye nibbattanti, tadeva tesaṃ ṭhitipaccayattā āhāro hoti. Yaṃ sandhāya idaṃ vuttaṃ – “na ca tāva kālaṃ karoti, yāva na taṃ pāpakammaṃ byantī hotī” ti. <small>(ma. ni. 3.250, 268; a. ni. 3.36)</small>

Kabaḷīkārāhāraṃ ārabbhāpi c’ettha vivādo na kātabbo. Mukhe uppajjanakheḷopi hi tesaṃ āhārakiccaṃ sādheti. Kheḷo hi niraye dukkhavedanīyo hutvā paccayo hoti, sagge sukhavedaniyo. Iti kāmabhave nippariyāyena cattāro āhārā, rūpārūpabhavesu ṭhapetvā asaññe sesānaṃ tayo, asaññānañceva avasesānañca paccayāhāroti iminā ākārena sabbe sattā āhāraṭṭhitikāti veditabbā. Tattha cattāro āhāro yo vā pana koci paccayāhāro dukkhasaccaṃ, āhārasamuṭṭhāpikā purimataṇhā samudayasaccaṃ, ubhinnaṃ appavatti nirodhasaccaṃ, nirodhappajānanā paññā maggasaccanti evaṃ catusaccavasena sabbavāresu yojanā kātabbā.

## 8. Dutiyamahāpañhasuttavaṇṇanā

#### 28

Aṭṭhame **kajaṅgalāyan** ti evaṃnāmake nagare. **Kajaṅgalā** ti kajaṅgalāvāsino. **Mahāpañhesū** ti mahantaatthapariggāhakesu pañhesu. **Yathā mettha khāyatī** ti yathā me ettha upaṭṭhāti. **Sammā subhāvitacitto** ti hetunā nayena suṭṭhu bhāvitacitto. **Eso c’eva tassa attho** ti kiñcāpi Bhagavatā “cattāro dhammā” tiādayo pañhā “cattāro āhārā” ti ādinā nayena vissajjitā, yasmā pana catūsu āhāresu pariññātesu cattāro satipaṭṭhānā bhāvitā honti, tesu ca bhāvitesu cattāro āhārā pariññātāva honti. Tasmā desanāvilāsena byañjanamevettha nānaṃ, attho pana ekoyeva. Indriyādīsupi eseva nayo. Tena vuttaṃ – “eso c’eva tassa attho” ti. Atthato hi ubhayampetaṃ majjhe bhinnasuvaṇṇamiva hoti.

## 9. Paṭhamakosalasuttavaṇṇanā

#### 29

Navame **yāvatā** ti yattakā. **Kāsikosalā** ti kāsikosalajanapadā. **Attheva aññathattan** ti ṭhitassa aññathattaṃ atthiyeva. **Atthi vipariṇāmo** ti maraṇampi atthiyeva. **Tasmimpi nibbindatī** ti tasmimpi sampattijāte ukkaṇṭhati. **Agge virajjatī** ti sampattiyā agge kosalarājabhāve virajjati. **Pageva hīnasmin** ti paṭhamataraṃ yeva hīne ittaramanussānaṃ pañca kāmaguṇajāte.

**Manomayā** ti jhānamanena nibbattā. **Bārāṇaseyyakan** ti bārāṇasiyaṃ uppannaṃ. Tattha kira kappāsopi mudu, suttakantikāyopi tantavāyāpi chekā, udakampi suci siniddhaṃ. **Ubhatobhāgavimaṭṭhan** ti dvīsupi passesu maṭṭhaṃ mudu siniddhaṃ khāyati. Catasso paṭipadā lokiyalokuttaramissikā kathitā. Saññāsu paṭhamā kāmāvacarasaññā, dutiyā rūpāvacarasaññā, tatiyā lokuttarasaññā, catutthā ākiñcaññāyatanasaññā. Yasmā pana sā saññā aggāti āgatā, tato paraṃ saññāpaññatti nāma natthi, tasmā agganti vuttā.

**Bāhirakānan** ti sāsanato bahiddhā pavattānaṃ. **No cassaṃ no ca me siyā** ti sace ahaṃ atīte na bhavissaṃ, etarahipi me ayaṃ attabhāvo na siyā. **Na bhavissāmi na me bhavissatī** ti sacepi anāgate na bhavissāmi, na ca me kiñci palibodhajātaṃ bhavissati. **Agge virajjatī** ti ucchedadiṭṭhiyaṃ virajjati. Ucchedadiṭṭhi hi idha nibbānassa santatāya agganti jātā.

**Paramatthavisuddhin** ti uttamatthavisuddhiṃ. Nevasaññānāsaññāyatanasamāpattiyā etaṃ adhivacanaṃ. Ākiñcaññāyatanañhi vipassanāpadaṭṭhānattā aggaṃ nāma jātaṃ, nevasaññānāsaññāyatanaṃ dīghāyukattā. **Paramadiṭṭhadhammanibbānan** ti imasmiññeva attabhāve paramanibbānaṃ. **Anupādā vimokkho** ti catūhi upādānehi aggahetvā cittassa vimokkho. Arahattassetaṃ nāmaṃ. **Pariññan** ti samatikkamaṃ. Tattha Bhagavā paṭhamajjhānena kāmānaṃ pariññaṃ paññāpeti, arūpāvacarehi rūpānaṃ pariññaṃ paññāpeti, anupādānibbānena vedanānaṃ pariññaṃ paññāpeti. Nibbānañhi sabbavedayitappahānattā vedanānaṃ pariññā nāma. **Anupādāparinibbānan** ti apaccayaparinibbānaṃ. Idaṃ pana suttaṃ kathento Bhagavā anabhiratipīḷitāni pañca bhikkhusatāni disvā tesaṃ anabhirativinodanatthaṃ kathesi. Tepi anabhiratiṃ vinodetvā desanānusārena ñāṇaṃ pesetvā sotāpannā hutvā aparabhāge vipassanaṃ vaḍḍhetvā arahattaṃ pāpuṇiṃsūti.

## 10. Dutiyakosalasuttavaṇṇanā

#### 30

Dasame **uyyodhikā nivatto hotī** ti yuddhato nivatto hoti. **Laddhādhippāyo** ti mahākosalaraññā kira bimbisārassa dhītaraṃ dentena dvinnaṃ rajjānaṃ antare satasahassuṭṭhāno kāsigāmo nāma dhītu dinno. Ajātasattunā pitari mārite mātāpissa rañño viyogasokena nacirass’eva matā. Tato rājā pasenadikosalo “Ajātasattunā mātāpitaro māritā, mama pitu santako gāmo” ti tassatthāya aṭṭaṃ karoti, Ajātasattupi “mama mātu santako” ti tassa gāmassatthāya. Dvepi mātulabhāgineyyā caturaṅginiṃ senaṃ sannayhitvā yujjhiṃsu. Tattha pasenadikosalo dve vāre Ajātasattunā parājito nagarameva pāvisi. Tatiyavāre “kathaṃ nu kho me jayo bhaveyyā” ti upassutivasena yujjhitabbākāraṃ ñatvā byūhaṃ racayitvā ubhohi passehi parikkhipitvā Ajātasattuṃ gaṇhi. Tāvadeva jayādhippāyassa laddhattā laddhādhippāyo nāma ahosi.

**Yena ārāmo tena pāyāsī** ti bahinagare jayakhandhāvāraṃ nivesetvā “yāva nagaraṃ alaṅkaronti, tāva dasabalaṃ vandissāmi. Nagaraṃ paviṭṭhakālato paṭṭhāya hi papañco hotī” ti amaccagaṇaparivuto yenārāmo tena pāyāsi, ārāmaṃ pāvisi. Kasmiṃ kāle pāvisīti? Piṇḍapātappaṭikkantānaṃ bhikkhūnaṃ ovādaṃ datvā sammāsambuddhe gandhakuṭiṃ paviṭṭhe bhikkhusaṅghe ca ovādaṃ sampaṭicchitvā attano attano rattiṭṭhānadivāṭṭhānāni gate. **Caṅkamantī** ti kasmiṃ samaye caṅkamanti? Paṇītabhojanapaccayassa thinamiddhassa vinodanatthaṃ, divā padhānikā vā te. Tādisānañhi pacchābhattaṃ caṅkamitvā nhatvā sarīraṃ utuṃ gāhāpetvā nisajja samaṇadhammaṃ karontānaṃ cittaṃ ekaggaṃ hoti. **Ye te bhikkhū** ti so kira “kahaṃ satthā kahaṃ sugatoti pariveṇena pariveṇaṃ āgantvā pucchitvā va pavisissāmī” ti vilokento araññahatthī viya mahācaṅkame caṅkamamāne paṃsukūlike bhikkhū disvā tesaṃ santikaṃ agamāsi. Taṃ sandhāyetaṃ vuttaṃ. **Dassanakāmā** ti passitukāmā. **Vihāro** ti gandhakuṭiṃ sandhāya āhaṃsu. **Ataramāno** ti aturito, saṇikaṃ padapamāṇaṭṭhāne padaṃ nikkhipanto vattaṃ katvā susammaṭṭhaṃ muttajālasinduvārasadisaṃ vālukaṃ avināsentoti attho. **Ālindan** ti pamukhaṃ. **Aggaḷan** ti kavāṭaṃ. **Ukkāsitvā** ti ukkāsitasaddaṃ katvā. **Ākoṭehī** ti agganakhena īsakaṃ kuñcikāchiddasamīpe koṭehīti vuttaṃ hoti. Dvāraṃ kira atiupari amanussā, atiheṭṭhā dīghajātikā koṭenti. Tathā akoṭetvā majjhe chiddasamīpe koṭetabbanti idaṃ dvārakoṭanavattanti vadanti. **Vivari Bhagavā dvāran** ti na Bhagavā uṭṭhāya dvāraṃ vivarati, vivaratūti pana hatthaṃ pasāreti. Tato “Bhagavā tumhehi anekakappakoṭīsu dānaṃ dadamānehi na sahatthā dvāravivaraṇakammaṃ katan” ti sayam eva dvāraṃ vivaṭaṃ. Taṃ pana yasmā Bhagavato manena vivaṭaṃ, tasmā “vivari Bhagavā dvāran” ti vattuṃ vaṭṭati.

**Mettūpahāran** ti mettāsampayuttaṃ kāyikavācasikaupahāraṃ. **Kataññutan** ti ayañhi rājā pubbe thūlasarīro ahosi, doṇapākaṃ bhuñjati. Ath’assa Bhagavā divase divase thokaṃ thokaṃ hāpanatthāya –

> “Manujassa sadā satīmato,  
> Mattaṃ jānato laddhabhojane;  
> Tanukassa bhavanti vedanā,  
> Saṇikaṃ jīrati āyupālayan” ti. <small>(saṃ. ni. 1.124)</small> –

Imaṃ ovādaṃ adāsi. So imasmiṃ ovāde ṭhatvā divase divase thokaṃ thokaṃ hāpetvā anukkamena nāḷikodanaparamatāya saṇṭhāsi, gattānipissa tanūni thirāni jātāni. Taṃ Bhagavatā kataṃ upakāraṃ sandhāya “kataññutaṃ kho ahaṃ, bhante, kataveditaṃ sampassamāno” ti āha. **Ariye ñāye** ti sahavipassanake magge. **Vuddhasīlo** ti vaḍḍhitasīlo. **Ariyasīlo** ti apothujjanikehi sīlehi samannāgato. **Kusalasīlo** ti anavajjehi sīlehi samannāgato. **Āraññako** ti jāyamānopi araññe jāto, abhisambujjhamānopi araññe abhisambuddho, devavimānakappāya gandhakuṭiyā vasantopi araññeyeva vasīti dassento evam āha. Sesaṃ sabbattha uttānatthamevāti.

{{<eop>}}Mahāvaggo tatiyo.{{</eop>}}

{{<subtitle>}}4. Upālivaggo{{</subtitle>}}

## 1. Upālisuttavaṇṇanā

#### 31

Catutthassa paṭhame **saṅghasuṭṭhutāyā** ti ādīsu saṅghasuṭṭhutā nāma saṅghassa suṭṭhubhāvo, “suṭṭhu devā” ti āgataṭṭhāne viya “suṭṭhu, bhante” ti vacanasampaṭicchanabhāvo. Yo ca Tathāgatassa vacanaṃ sampaṭicchati, tassa taṃ dīgharattaṃ hitāya sukhāya saṃvattati. Tasmā saṅghassa “suṭṭhu, bhante” ti vacanasampaṭicchanatthaṃ paññattaṃ, asampaṭicchane ādīnavaṃ, sampaṭicchane ānisaṃsaṃ dassetvā, na balakkārena abhibhavitvāti etam atthaṃ āvikaronto āha – **saṅghasuṭṭhutāyā** ti. **Saṅghaphāsutāyā** ti saṅghassa phāsubhāvāya, sahajīvitāya sukhavihāratthāyāti attho.

**Dummaṅkūnaṃ puggalānaṃ niggahāyā** ti dummaṅkūnāma dussīlapuggalā, ye maṅkutaṃ āpādiyamānāpi dukkhena āpajjanti, vītikkamaṃ karontā vā katvā vā na lajjanti, tesaṃ niggahatthāya. Te hi sikkhāpade asati “kiṃ tumhehi diṭṭhaṃ, kiṃ sutaṃ, kiṃ amhehi kataṃ, katamasmiṃ vatthusmiṃ katamaṃ āpattiṃ ropetvā amhe niggaṇhathā” ti saṅghaṃ viheṭheyyuṃ. Sikkhāpade pana sati te saṅgho sikkhāpadaṃ dassetvā saha dhammena niggahessati. Tena vuttaṃ – “dummaṅkūnaṃ puggalānaṃ niggahāyā” ti.

**Pesalānan** ti piyasīlānaṃ bhikkhūnaṃ phāsuvihāratthāya. Piyasīlā hi bhikkhū kattabbākattabbaṃ sāvajjānavajjaṃ velaṃ mariyādañca ajānantā sikkhāttayapāripūriyā ghaṭamānā kilamanti, te pana sāvajjānavajjaṃ velaṃ mariyādañca ñatvā sikkhāpāripūriyā ghaṭamānā na kilamanti. Tena tesaṃ sikkhāpadapaññāpanaṃ phāsuvihārāya saṃvattatiyeva. Yo vā dummaṅkūnaṃ puggalānaṃ niggaho, sveva tesaṃ phāsuvihāro. Dussīlapuggale nissāya hi uposathappavāraṇā na tiṭṭhanti, saṅghakammāni nappavattanti, sāmaggī na hoti, bhikkhū anekaggā uddesādīsu anuyuñjituṃ na sakkonti. Dussīlesu pana niggahitesu sabbopi ayaṃ upaddavo na hoti, tato pesalā bhikkhū phāsu viharanti. Evaṃ “pesalānaṃ bhikkhūnaṃ phāsuvihārāyā” ti ettha dvidhā attho veditabbo.

**Diṭṭhadhammikānaṃ āsavānaṃ saṃvarāyā** ti diṭṭhadhammikā āsavā nāma asaṃvare ṭhitena tasmiṃyeva attabhāve pattabbā pāṇippahāradaṇḍappahārasatthappahārahatthacchedapādacchedaakittiayasavippaṭisārādayo dukkhaviseso, tesaṃ saṃvarāya pidahanāya āgamanamaggathakanāyāti attho. **Samparāyikānan** ti samparāyikā āsavā nāma asaṃvare ṭhitena katapāpakammamūlakā samparāye narakādīsu pattabbā dukkhavisesā, tesaṃ paṭighātatthāya vūpasamatthāya.

**Appasannānan** ti sikkhāpadapaññattiyā hi sati sikkhāpadapaññattiṃ ñatvā vā, yathāpaññattaṃ paṭipajjamāne bhikkhū disvā vā, ye pi appasannā paṇḍitamanussā, te “yāni vata loke mahājanassa rajjanadussanamuyhanaṭṭhānāni, tehi ime samaṇā ārakā viratā viharanti, dukkaraṃ vata karontī” ti pasādaṃ āpajjanti vinayapiṭakapotthakaṃ disvā micchādiṭṭhikatavedibrāhmaṇā viya. Tena vuttaṃ – “appasannānaṃ pasādāyā” ti.

**Pasannānan** ti ye pi sāsane pasannā kulaputtā, tepi sikkhāpadapaññattiṃ vā ñatvā, yathāpaññattaṃ paṭipajjamāne bhikkhū vā disvā “aho ayyā dukkaraṃ karonti, ye yāvajīvaṃ ekabhattā vinayasaṃvaraṃ pālentī” ti bhiyyo bhiyyo pasīdanti. Tena vuttaṃ – “pasannānaṃ bhiyyobhāvāyā” ti.

**Saddhammaṭṭhitiyā** ti tividho saddhammo pariyattisaddhammo paṭipattisaddhammo adhigamasaddhammoti. Tattha sakalampi buddhavacanaṃ pariyattisaddhammo nāma. Terasa dhutaguṇā cārittavārittasīlasamādhivipassanāti ayaṃ paṭipattisaddhammo nāma. Navalokuttaradhammo adhigamasaddhammo nāma. So sabbopi yasmā sikkhāpadapaññattiyā sati bhikkhū sikkhāpadañca tassa vibhaṅgañca tadatthajotanatthaṃ aññañca buddhavacanaṃ pariyāpuṇanti, yathāpaññattañca paṭipajjamānā paṭipattiṃ pūretvā paṭipattiyā adhigantabbaṃ lokuttaradhammaṃ adhigacchanti, tasmā sikkhāpadapaññattiyā saddhammo ciraṭṭhitiko hoti. Tena vuttaṃ – “saddhammaṭṭhitiyā” ti.

**Vinayānuggahāyā** ti sikkhāpadapaññattiyā sati saṃvaravinayo, pahānavinayo, samathavinayo, paññattivinayo ti catubbidho vinayo anuggahito hoti sūpatthambhito. Tena vuttaṃ – “vinayānuggahāyā” ti.

## 2. Pātimokkhaṭṭhapanāsuttavaṇṇanā

#### 32

Dutiye **pārājiko** ti pārājikāpattiṃ āpanno. **Pārājikakathā vippakatā hotī** ti “asukapuggalo pārājikaṃ āpanno nu kho no” ti evaṃ kathā ārabhitvā aniṭṭhāpitā hoti. Esa nayo sabbattha.

## 3. Ubbāhikāsuttavaṇṇanā

#### 33

Tatiye **ubbāhikāyā** ti sampattaadhikaraṇaṃ vūpasametuṃ saṅghato ubbāhitvā uddharitvā gahaṇatthāya. **Vinaye kho pana ṭhito hotī** ti vinayalakkhaṇe patiṭṭhito hoti. **Asaṃhīro** ti na aññassa vacanamatteneva attano laddhiṃ vissajjeti. **Paṭibalo** ti kāyabalena pi ñāṇabalena pi samannāgato. **Saññāpetun** ti jānāpetuṃ. **Paññāpetun** ti sampajānāpetuṃ. **Nijjhāpetun** ti olokāpetuṃ. **Pekkhatun** ti passāpetuṃ. **Pasādetun** ti sañjātapasādaṃ kātuṃ. **Adhikaraṇan** ti vivādādhikaraṇādicatubbidhaṃ. **Adhikaraṇasamudayan** ti vivādamūlādikaṃ adhikaraṇakārakaṃ. **Adhikaraṇanirodhan** ti adhikaraṇānaṃ vūpasamaṃ. **Adhikaraṇanirodhagāminiṃ paṭipadan** ti sattavidhaadhikaraṇasamathaṃ.

## 4. Upasampadāsuttavaṇṇanā

#### 34

Catutthe **anabhiratin** ti ukkaṇṭhitabhāvaṃ. **Vūpakāsetun** ti vinetuṃ. **Adhisīle** ti uttamasīle. **Cittapaññā** supi eseva nayo.

## 7. Saṅghabhedasuttavaṇṇanā

#### 37

Sattame **vatthūhī** ti kāraṇehi. **Avakassantī** ti parisaṃ ākaḍḍhanti vijaṭenti ekamantaṃ ussārenti. **Apakassantī** ti ativiya ākaḍḍhanti, yathā visaṃsaṭṭhā honti, evaṃ karonti. **Āveni kammāni karontī** ti visuṃ saṅghakammāni karonti.

## 9-10. Ānandasuttadvayavaṇṇanā

#### 39-40

Navame **kappaṭṭhikan** ti āyukappaṃ nirayamhi ṭhitikāraṇaṃ. **Kibbisaṃ pasavatī** ti pāpaṃ paṭilabhati. **Āpāyiko** ti apāyagamanīyo. **Nerayiko** ti niraye nibbattanako. **Vaggarato** ti bhedarato. **Yogakkhemā padhaṃsatī** ti yogehi khemato arahattato dhaṃsati vigacchati. Dasame **anuggaho** ti aññamaññassa saṅgahānuggaho. Sesaṃ sabbattha uttānatthamevāti.

{{<eop>}}Upālivaggo catuttho.{{</eop>}}

{{<subtitle>}}5. Akkosavaggo{{</subtitle>}}

## 4. Kusinārasuttavaṇṇanā

#### 44

Pañcamassa catutthe **kusinārāyan** ti evaṃnāmake nagare. Devatānaṃ atthāya baliṃ haranti etthāti **baliharaṇo**, tasmiṃ baliharaṇe. **Acchiddena appaṭimaṃsenā** ti ādīsu yena kenacideva pahaṭo vā hoti, vejjakammādīni vā katāni, tassa kāyasamācāro upacikādīhi khāyitatālapaṇṇaṃ viya chiddo ca, paṭimasituṃ yattha katthaci gahetvā ākaḍḍhituṃ sakkuṇeyyatāya paṭimaṃso ca hoti, viparīto acchiddo appaṭimaṃso nāma. Vacīsamācāro pana musāvādaomasavādapesuññaamūlakānuddhaṃsanādīhi chiddo sappaṭimaṃso ca hoti, viparīto acchiddo appaṭimaṃso. **Mettaṃ nu kho me cittan** ti palibodhaṃ chinditvā kammaṭṭhānabhāvanānuyogena adhigataṃ me mettacittaṃ. **Anāghātan** ti āghātavirahitaṃ, vikkhambhanena vihatāghātanti attho. **Kattha vuttan** ti idaṃ sikkhāpadaṃ kismiṃ nagare vuttaṃ.

**Kālena vakkhāmī** ti ādīsu eko ekaṃ okāsaṃ kāretvā codento **kālena vadati** nāma. Saṅghamajjhe vā gaṇamajjhe vā salākaggayāgaggavitakkamāḷakabhikkhācāramaggaāsanasālādīsu vā upaṭṭhākehi parivāritakkhaṇe vā codento **akālena vadati** nāma. Tacchena vadanto **bhūtena vadati** nāma. “Daharamahallakaparisāvacarakapaṃsukūlikadhammakathikapatirūpaṃ tava idan” ti vadanto **pharusena vadati** nāma. Kāraṇanissitaṃ pana katvā, “bhante mahallakattha, parisāvacarakattha, paṃsukūlikattha, dhammakathikatthapatirūpaṃ tumhākamidan” ti vadanto **saṇhena vadati** nāma. Kāraṇanissitaṃ katvā vadanto **atthasaṃhitena vadati** nāma. **Mettacitto vakkhāmi no dosantaro** ti mettacittaṃ paccupaṭṭhapetvā vakkhāmi, na duṭṭhacitto hutvā.

## 5. Rājantepurappavesanasuttavaṇṇanā

#### 45

Pañcame **kataṃ vā karissanti vā** ti methunavītikkamaṃ kariṃsu vā karissanti vā. **Ratanan** ti maṇiratanādīsu yaṃkiñci. **Patthetī** ti māretuṃ icchati. **Hatthisambādhan** ti hatthīhi sambādhaṃ. Hatthisammaddanti vā pāṭho, tassattho – hatthīhi sammaddo etthāti hatthisammaddaṃ. Sesesupi eseva nayo. **Rajanīyāni rūpasaddagandharasaphoṭṭhabbānī** ti etāni rāgajanakāni rūpādīni tattha paripūrāni honti.

## 6. Sakkasuttavaṇṇanā

#### 46

Chaṭṭhe **sokasabhaye** ti sokena sabhaye. Sokabhayeti vā pāṭho, ayamevattho. Dutiyapadepi eseva nayo. **Yena kenaci kammaṭṭhānenā** ti kasivaṇijjādikammesu yena kenaci kammena. **Anāpajja akusalan** ti kiñci akusalaṃ anāpajjitvā. **Nibbiseyyā** ti uppādeyya ācineyya. **Dakkho** ti cheko. **Uṭṭhānasampanno** ti uṭṭhānavīriyena samannāgato. **Alaṃ vacanāyā** ti yutto vacanāya. **Ekantasukhappaṭisaṃvedī vihareyyā** ti ekantameva kāyikacetasikasukhaṃ ñāṇena paṭisaṃvedento vihareyya. **Aniccā** ti hutvā abhāvato. **Tucchā** ti sārarahitā. **Musā** ti niccasubhasukhā viya khāyamānāpi tathā na hontīti musā. **Mosadhammā** ti nassanasabhāvā. Tasmā te paṭicca dukkhaṃ uppajjatīti sandasseti. **Idha pana vo** ti ettha **vo** ti nipātamattaṃ. **Apaṇṇakaṃ vā sotāpanno** ti avirādhitaṃ ekaṃsena sotāpanno vā hoti. So pi jhānaṃ nibbatteti, brahmalokaṃ vā gantvā chasu vā kāmasaggesu ekantasukhappaṭisaṃvedī hutvā vihareyya. Imasmiṃ sutte satthā aṭṭhaṅguposathassa guṇaṃ kathesi.

## 7. Mahālisuttavaṇṇanā

#### 47

Sattame **micchāpaṇihitan** ti micchā ṭhapitaṃ. **Adhammacariyāvisamacariyā** ti akusalakammapathavasena adhammacariyasaṅkhātā visamacariyā. Kusalakammapathavasena itarā veditabbā. Evamidha vaṭṭameva kathitaṃ.

## 8. Pabbajitaabhiṇhasuttavaṇṇanā

#### 48

Aṭṭhame **pabbajitenā** ti gharāvāsaṃ pahāya sāsane pabbajjaṃ upagatena. **Abhiṇhan** ti abhikkhaṇaṃ punappunaṃ, **paccavekkhitabbā** oloketabbā sallakkhetabbā. **Vevaṇṇiyan** ti vivaṇṇabhāvaṃ. Taṃ pan’etaṃ vevaṇṇiyaṃ duvidhaṃ hoti sarīravevaṇṇiyaṃ parikkhāravevaṇṇiyañca. Tattha kesamassuoropanena sarīravevaṇṇiyaṃ veditabbaṃ. Pubbe pana nānāvirāgāni sukhumavatthāni nivāsetvāpi nānaggarasabhojanaṃ suvaṇṇarajatabhājanesu bhuñjitvāpi sirigabbhe varasayanāsanesu nipajjitvāpi nisīditvāpi sappinavanītādīhi bhesajjaṃ katvāpi pabbajitakālato paṭṭhāya chinnasaṅghaṭitakasāvarasapītāni vatthāni nivāsetabbāni, ayapatte vā mattikapatte vā missakodano bhuñjitabbo, rukkhamūlādisenāsane muñjatiṇasantharaṇādīsu nipajjitabbaṃ, cammakhaṇḍataṭṭikādīsu nisīditabbaṃ, pūtimuttādīhi bhesajjaṃ kattabbaṃ hoti. Evamettha parikkhāravevaṇṇiyaṃ veditabbaṃ. Evaṃ paccavekkhato kopo ca māno ca pahīyati.

**Parapaṭibaddhā me jīvikā** ti mayhaṃ paresu paṭibaddhā parāyattā catupaccayajīvikāti. Evaṃ paccavekkhato hi ājīvo parisujjhati, piṇḍapāto ca apacito hoti, catūsu paccayesu apaccavekkhitaparibhogo nāma na hoti. **Añño me ākappo karaṇīyo** ti yo gihīnaṃ uraṃ abhinīharitvā gīvaṃ paggahetvā lalitenākārena aniyatapadavītihārena gamanākappo hoti, tato aññova ākappo mayā karaṇīyo, santindriyena santamānasena yugamattadassinā visamaṭṭhāne udakasakaṭeneva mandamitapadavītihārena hutvā gantabbanti paccavekkhitabbaṃ. Evaṃ paccavekkhato hi iriyāpatho sāruppo hoti, tisso sikkhā paripūrenti. **Kaccinukho** ti salakkhaṇe nipātasamudāyo. **Attā** ti cittaṃ. **Sīlato na upavadatī** ti aparisuddhaṃ te sīlanti sīlapaccayo na upavadati. Evaṃ paccavekkhato hi ajjhattaṃ hirī samuṭṭhāti, sā tīsu dvāresu saṃvaraṃ sādheti, tīsu dvāresu saṃvaro catupārisuddhisīlaṃ hoti, catupārisuddhisīle ṭhito vipassanaṃ vaḍḍhetvā arahattaṃ gaṇhāti. **Anuvicca viññū sabrahmacārī** ti paṇḍitā sabrahmacārino anuvicāretvā. Evaṃ paccavekkhato hi bahiddhā ottappaṃ saṇṭhāti, taṃ tīsu dvāresu saṃvaraṃ sādhetīti anantaranayen’eva veditabbaṃ.

**Nānābhāvo vinābhāvo** ti jātiyā nānābhāvo, maraṇena vinābhāvo. Evaṃ paccavekkhato hi tīsu dvāresu asaṃvutākāro nāma na hoti, maraṇassati sūpaṭṭhitā hoti. **Kammassakomhī** ti ādīsu kammaṃ mayhaṃ sakaṃ attano santakanti **kammassakā**. Kammena dātabbaṃ phalaṃ dāyaṃ, kammassa dāyaṃ kammadāyaṃ, taṃ ādīyāmīti **kammadāyādo**. Kammaṃ mayhaṃ yoni kāraṇanti **kammayoni**. Kammaṃ mayhaṃ bandhu ñātakoti **kammabandhu**. Kammaṃ mayhaṃ paṭisaraṇaṃ patiṭṭhāti **kammapaṭisaraṇo. Tassa dāyādo bhavissāmī** ti tassa kammassa dāyādo tena dinnaphalaṃ paṭiggāhako bhavissāmi. Evaṃ kammassakataṃ pana paccavekkhato pāpakaraṇaṃ nāma na hoti. **Kathaṃbhūtassa me rattindivā vītivattantī** ti kinnu kho me vattappaṭipattiṃ karontassa, udāhu akarontassa, buddhavacanaṃ sajjhāyantassa, udāhu asajjhāyantassa, yonisomanasikāre kammaṃ karontassa, udāhu akarontassāti kathaṃbhūtassa me rattindivā vītivattanti, parivattantīti attho. Evaṃ paccavekkhato hi appamādo paripūrati.

**Suññāgāre abhiramāmī** ti vivittokāse sabbiriyāpathesu ekakova hutvā kacci nu kho abhiramāmīti attho. Evaṃ paccavekkhato kāyaviveko paripūrati. **Uttarimanussadhammo** ti uttarimanussānaṃ ukkaṭṭhamanussabhūtānaṃ jhāyīnañceva ariyānañca jhānādidhammo, dasakusalakammapathasaṅkhātamanussadhammato vā uttaritaro visiṭṭhataro dhammo me mama santāne atthi nu kho, santi nu khoti attho. **Alamariyañāṇadassanaviseso** ti mahaggatalokuttarapaññā pajānanaṭṭhena ñāṇaṃ, cakkhunā diṭṭhamiva dhammaṃ paccakkhakaraṇato dassanaṭṭhena dassananti ñāṇadassanaṃ, ariyaṃ visuddhaṃ uttamaṃ ñāṇadassananti ariyañāṇadassanaṃ, alaṃ pariyattakaṃ kilesaviddhaṃsanasamatthaṃ ariyañāṇadassanamettha, assa vāti alamariyañāṇadassano, jhānādibhedo uttarimanussadhammo alamariyañāṇadassano ca so viseso cā ti **alamariyañāṇadassanaviseso**. Atha vā tameva kilesaviddhaṃsanasamatthaṃ visuddhaṃ ñāṇadassanameva visesoti alamariyañāṇadassanaviseso vā. **Adhigato** ti paṭiladdho me atthi nu kho. **Sohan** ti paṭiladdhaviseso so ahaṃ. **Pacchime kāle** ti maraṇamañce nipannakāle. **Puṭṭho** ti sabrahmacārīhi adhigataguṇavisesaṃ pucchito. **Na maṅku bhavissāmī** ti patitakkhandho nittejo na hessāmīti. Evaṃ paccavekkhantassa hi moghakālakiriyā nāma na hoti.

## 9-10. Sarīraṭṭhadhammasuttādivaṇṇanā

#### 49-50

Navame **ponobbhaviko** ti punabbhavanibbattako. **Bhavasaṅkhāro** ti bhavasaṅkharaṇakammaṃ. Imasmiṃ sutte vaṭṭameva kathitaṃ. Dasame sīlabāhusaccavīriyasatipaññā lokiyalokuttarāmissikā kathitā. Sesaṃ sabbattha uttānatthamevāti.

{{<eop>}}Akkosavaggo pañcamo.{{</eop>}}

{{<eop>}}Paṭhamapaṇṇāsakaṃ niṭṭhitaṃ.{{</eop>}}

## Dutiyapaṇṇāsakaṃ

{{<subtitle>}}6. Sacittavaggo{{</subtitle>}}

## 1-4. Sacittasuttādivaṇṇanā

#### 51-54

Dutiyassa paṭhame **sacittapariyāyakusalo** ti attano cittavārakusalo. **Rajan** ti āgantukaupakkilesaṃ. **Aṅgaṇan** ti tatthajātakaaṅgakāḷatilakādiṃ. **Āsavānaṃ khayāyā** ti arahattatthāya. Tatiye **paṭibhānenā** ti vacanasaṇṭhānena. Catutthe **adhipaññādhammavipassanāyā** ti saṅkhārapariggāhakavipassanāya.

## 8. Mūlakasuttavaṇṇanā

#### 58

Aṭṭhame **amatogadhā** ti ettha saupādisesā nibbānadhātu kathitā, **nibbānapariyosānā** ti ettha anupādisesā. Anupādisesaṃ pattassa hi sabbe dhammā pariyosānappattā nāma honti. Sesapadāni heṭṭhā vuttatthāneva.

## 9. Pabbajjāsuttavaṇṇanā

#### 59

Navame **tasmā** ti yasmā evaṃ aparicitacittassa sāmaññattho na sampajjati, tasmā. **Yathāpabbajjāparicitañca no cittaṃ bhavissatī** ti yathā pabbajjānurūpena paricitaṃ. Ye hi keci pabbajanti nāma, sabbe te arahattaṃ patthetvā. Tasmā yaṃ cittaṃ arahattādhigamatthāya paricitaṃ vaḍḍhitaṃ, taṃ yathāpabbajjāparicitaṃ nāmāti veditabbaṃ. Evarūpaṃ pana cittaṃ bhavissatīti sikkhitabbaṃ. **Lokassa samañca visamañcā** ti sattalokassa sucaritaduccaritāni. **Lokassa bhavañca vibhavañcā** ti tassa vaḍḍhiñca vināsañca, tathā sampattiñca vipattiñca. **Lokassa samudayañ ca atthaṅgamañcā** ti pana saṅkhāralokaṃ sandhāya vuttaṃ, khandhānaṃ nibbattiñca bhedañcāti attho.

## 10. Girimānandasuttavaṇṇanā

#### 60

Dasame **anukampaṃ upādāyā** ti girimĀnandatthere anukampaṃ paṭicca. **Cakkhurogo** tiādayo vatthuvasena veditabbā. Nibbattitappasādānañhi rogo nāma natthi. **Kaṇṇarogo** ti bahikaṇṇe rogo. **Pināso** ti bahināsikāya rogo. **Nakhasā** ti nakhehi vilekhitaṭṭhāne rogo. **Pittasamuṭṭhānā** ti pittasamuṭṭhitā. Te kira dvattiṃsa honti. **Semhasamuṭṭhānā** dīsupi eseva nayo. **Utupariṇāmajā** ti utupariṇāmena accuṇhātisītena uppajjanakarogā. **Visamaparihārajā** ti aticiraṭṭhānanisajjādinā visamaparihārena jātā. **Opakkamikā** ti vadhabandhanādinā upakkamena jātā. **Kammavipākajā** ti balavakammavipākasambhūtā. **Santan** ti rāgādisantatāya santaṃ. Atappakaṭṭhena **paṇītaṃ**. Sesaṃ sabbattha uttānatthamevāti.

{{<eop>}}Sacittavaggo paṭhamo.{{</eop>}}

{{<subtitle>}}7. Yamakavaggo{{</subtitle>}}

## 1. Avijjāsuttādivaṇṇanā

#### 61-62

Dutiyassa paṭhame **sāhāran** ti sapaccayaṃ. **Vijjāvimuttin** ti phalañāṇañceva sesasampayuttadhamme ca. **Bojjhaṅgā** ti maggabojjhaṅgā. Dutiye **bhavataṇhāyā** ti bhavapatthanāya. Evaṃ dvīsupi suttesu vaṭṭameva kathitaṃ, vaṭṭañcettha paṭhame sutte avijjāmūlakaṃ vaṭṭaṃ kathitaṃ, dutiye taṇhāmūlakaṃ.

## 3-4. Niṭṭhaṅgatasuttādivaṇṇanā

#### 63-64

Tatiye **niṭṭhaṃ gatā** ti nibbematikā. **Idha niṭṭhā** ti imasmiṃyeva loke parinibbānaṃ. **Idha vihāyā** ti imaṃ lokaṃ vijahitvā suddhāvāsabrahmalokaṃ. Catutthe **aveccappasannā** ti acalappasādena sampannā. **Sotāpannā** ti ariyamaggasotaṃ āpannā.

## 5-7. Paṭhamasukhasuttādivaṇṇanā

#### 65-67

Pañcame vaṭṭamūlakaṃ sukhadukkhaṃ pucchitaṃ, chaṭṭhe sāsanamūlakaṃ. Sattame **naḷakapānan** ti atīte bodhisattassa ovāde ṭhatvā vānarayūthena naḷehi udakassa pītaṭṭhāne māpitattā evaṃladdhanāmo nigamo. **Tuṇhībhūtaṃ tuṇhībhūtan** ti yaṃ yaṃ disaṃ anuviloketi, tattha tattha tuṇhībhūtameva. **Anuviloketvā** ti tato tato viloketvā. **Piṭṭhi me āgilāyatī** ti kasmā āgilāyati? Bhagavato hi cha vassāni mahāpadhānaṃ padahantassa mahantaṃ kāyadukkhaṃ ahosi, ath’assa aparabhāge mahallakakāle piṭṭhivāto uppajji. Upādinnakasarīrassa ṭhānanisajjādīhi appamattakena ābādhena na sakkā kenaci bhavituṃ. Taṃ gahetvāpi therassa okāsakaraṇatthaṃ evam āha. **Saṅghāṭiṃ paññāpetvā** ekamante patirūpaṭṭhāne paññattassa kappiyamañcassa upari attharitvā.

## 9-10. Kathāvatthusuttadvayavaṇṇanā

#### 69-70

Navame **tiracchānakathan** ti aniyyānikattā saggamokkhamaggānaṃ tiracchānabhūtaṃ kathaṃ. Tattha rājānaṃ ārabbha “mahāsammato mandhātā dhammāsoko evaṃmahānubhāvo” ti ādinā nayena pavattakathā **rājakathā**. Esa nayo **corakathā** dīsu. Tesu “asuko rājā abhirūpo dassanīyo” ti ādinā gehasitakathāva tiracchānakathā hoti, “sopi nāma evaṃmahānubhāvo khayaṃ gato” ti evaṃ pavattā pana kammaṭṭhānabhāve tiṭṭhati. Coresupi “mūladevo evaṃmahānubhāvo, meghadevo evaṃmahānubhāvo” ti tesaṃ kammaṃ paṭicca “aho sūrā” ti gehasitakathāva **tiracchānakathā**. Yuddhesupi bhāratayuddhādīsu “asukena asuko evaṃ mārito evaṃ viddho” ti kammassādavaseneva kathā tiracchānakathā, “tepi nāma khayaṃ gatā” ti evaṃ pavattā pana sabbattha kammaṭṭhānameva hoti. Api ca annādīsu “evaṃ vaṇṇavantaṃ rasavantaṃ phassasampannaṃ khādimha bhuñjimha pivimha paribhuñjimhā” ti kāmarasassādavasena kathetuṃ na vaṭṭati, sātthakaṃ pana katvā “pubbe evaṃ vaṇṇādisampannaṃ annaṃ pānaṃ vatthaṃ yānaṃ mālaṃ gandhaṃ sīlavantānaṃ adamha, cetiyaṃ pūjimhā” ti kathetuṃ vaṭṭati.

**Ñātikathā** dīsupi “amhākaṃ ñātakā sūrā samatthā” ti vā “pubbe mayaṃ evaṃ vicitrehi yānehi vicarimhā” ti vā assādavasena vattuṃ na vaṭṭati, sātthakaṃ pana katvā “tepi no ñātakā khayaṃ gatā” ti vā “pubbe mayaṃ evarūpā upāhanā saṅghassa adamhā” ti vā kathetabbaṃ. **Gāmakathā** pi suniviṭṭhadunniviṭṭhasubhikkhadubbhikkhādivasena vā “asukagāmavāsino sūrā samatthā” ti vā evaṃ assādavaseneva na vaṭṭati, sātthakaṃ pana katvā “saddhā pasannā” ti vā “khayavayaṃ gatā” ti vā vattuṃ vaṭṭati. **Nigamanagarajanapadakathāsu** pi eseva nayo.

**Itthikathā** pi vaṇṇasaṇṭhānādīni paṭicca assādavasena na vaṭṭati, “saddhā pasannā khayaṃ gatā” ti evam eva vaṭṭati. **Sūrakathāpi** “nandimitto nāma yodho sūro ahosī” ti assādavaseneva na vaṭṭati, “saddho ahosi khayaṃ gato” ti evam eva vaṭṭati. **Surākathan** ti pāḷiyaṃ pana anekavidhaṃ majjakathaṃ assādavasena kathetuṃ na vaṭṭati, ādīnavavaseneva vattuṃ vaṭṭati. **Visikhākathāpi** “asukavisikhā suniviṭṭhā dunniviṭṭhā sūrā samatthā” ti assādavaseneva na vaṭṭati, “saddhā pasannā khayaṃ gatā” ti vaṭṭati. **Kumbhaṭṭhānakathā** nāma kūṭaṭṭhānakathā udakatitthakathā vuccati. <small>(dī. ni. aṭṭha. 1.17; ma. ni. aṭṭha. 2.223; saṃ. ni. aṭṭha. 3.5.1080)</small> Kumbhadāsikathā vā. Sāpi “pāsādikā naccituṃ gāyituṃ chekā” ti assādavasena na vaṭṭati, “saddhā pasannā” ti ādinā nayen’eva vaṭṭati.

**Pubbapetakathā** nāma atītañātikathā. Tattha vattamānañātikathāsadisova vinicchayo. **Nānattakathā** nāma purimapacchimakathāvimuttā avasesā nānāsabhāvā tiracchānakathā. **Lokakkhāyikā** nāma “ayaṃ loko kena nimmito? Asukena nāma nimmito. Kāko seto aṭṭhīnaṃ setattā, balākā rattā lohitassa rattattā” tievamādikā lokāyatavitaṇḍasallāpakathā. **Samuddakkhāyikā** nāma kasmā samuddo sāgaroti. Sāgaradevena khatattā sāgaro, khato me ti hatthamuddāya niveditattā samuddotievamādikā niratthakā samuddakkhāyanakathā. **Bhavo** ti vuddhi, **abhavo** ti hāni. Iti bhavo iti abhavoti yaṃ vā taṃ vā niratthakakāraṇaṃ vatvā pavattitakathā **itibhavābhavakathā** nāma.

**Tejasā tejan** ti attano tejasā tesaṃ tejaṃ. **Pariyādiyeyyāthā** ti khepetvā gahetvā abhibhaveyyātha. Tatr’idaṃ vatthu – eko piṇḍapātiko mahātheraṃ pucchi – “bhante, tejasā tejaṃ pariyādiyamānā bhikkhū kiṃ karontī” ti. Thero āha – āvuso, kiñcideva ātape ṭhapetvā yathā chāyā heṭṭhā na otarati, uddhaṃ yeva gacchati tathā karonti. Dasame **pāsaṃsāni ṭhānānī** ti pasaṃsāvahāni kāraṇāni. Sesaṃ sabbattha uttānatthamevāti.

{{<eop>}}Yamakavaggo dutiyo.{{</eop>}}

{{<subtitle>}}8. Ākaṅkhavaggo{{</subtitle>}}

## 1. Ākaṅkhasuttavaṇṇanā

#### 71

Tatiyassa paṭhame **sampannasīlā** ti paripuṇṇasīlā, sīlasamaṅgino vā hutvāti attho. Tattha dvīhi kāraṇehi sampannasīlatā hoti sīlavipattiyā ca ādīnavadassanena, sīlasampattiyā ca ānisaṃsadassanena. Tadubhayampi Visuddhimagge <small>(visuddhi. 1.9, 21)</small> vitthāritaṃ. Tattha “sampannasīlā” ti ettāvatā kira Bhagavā catupārisuddhisīlaṃ uddisitvā “pātimokkhasaṃvarasaṃvutā” ti iminā tattha jeṭṭhakasīlaṃ vitthāretvā dassesīti dīpavihāravāsī sumanatthero āha. Antevāsiko pan’assa tepiṭakacūḷanāgatthero āha – ubhayatthapi pātimokkhasaṃvarova Bhagavatā vutto. Pātimokkhasaṃvaroyeva hi sīlaṃ, itarāni pana tīṇi sīlanti vuttaṭṭhānaṃ atthīti ananujānanto vatvā āha – indriyasaṃvaro nāma chadvārārakkhāmattakameva, ājīvapārisuddhi dhammena samena paccayuppattimattakaṃ, paccayasannissitaṃ paṭiladdhapaccaye idamatthanti paccavekkhitvā paribhuñjanamattakaṃ. Nippariyāyena pātimokkhasaṃvarova sīlaṃ. Yassa so bhinno, ayaṃ sīsacchinno viya puriso hatthapāde sesāni rakkhissatīti na vattabbo. Yassa pana so arogo, ayaṃ acchinnasīso viya puriso jīvitaṃ sesāni puna pākatikāni kātuṃ sakkoti. Tasmā “sampannasīlā” ti iminā pātimokkhasaṃvaraṃ uddisitvā “sampannapātimokkhā” ti tass’eva vevacanaṃ vatvā taṃ vitthāretvā dassento **pātimokkhasaṃvarasaṃvutā** ti ādim āha. Tattha **pātimokkhasaṃvarasaṃvuttā** ti ādīni vuttatthāneva. **Ākaṅkheyya ce** ti idaṃ kasmā āraddhanti? Sīlānisaṃsadassanatthaṃ. Sacepi acirapabbajitānaṃ vā duppaññānaṃ vā evamassa “Bhagavā ‘sīlaṃ pūretha sīlaṃ pūrethā’ ti vadati, ko nu kho sīlapūraṇe ānisaṃso, ko viseso, kā vaḍḍhī” ti tesaṃ dasa ānisaṃse dassetuṃ evam āha – “appeva nāma etaṃ sabrahmacārīnaṃ piyamanāpatādiāsavakkhayapariyosānaṃ ānisaṃsaṃ sutvāpi sīlaṃ paripūreyyun” ti.

Tattha **ākaṅkheyya ce** ti yadi iccheyya. **Piyo cassan** ti piyacakkhūhi sampassitabbo, sinehuppattiyā padaṭṭhānabhūto bhaveyyaṃ. **Manāpo** ti tesaṃ manavaḍḍhanako, tesaṃ vā manena pattabbo, mettacittena pharitabboti attho. **Garū** ti tesaṃ garuṭṭhāniyo pāsāṇacchattasadiso. **Bhāvanīyo** ti “addhāyamāyasmā jānaṃ jānāti passaṃ passatī” ti evaṃ sambhāvanīyo. **Sīlesvevassa paripūrakārī** ti catupārisuddhisīlesuyeva paripūrakārī assa, anūnena ākārena samannāgato bhaveyyāti vuttaṃ hoti. **Ajjhattaṃ cetosamathamanuyutto** ti attano cittasamathe yutto. **Anirākatajjhāno** ti bahi anīhaṭajjhāno, avināsitajjhāno vā. **Vipassanāyā** ti sattavidhāya anupassanāya. **Brūhetā suññāgārānan** ti vaḍḍhetā suññāgārānaṃ. Ettha ca samathavipassanāvasena kammaṭṭhānaṃ gahetvā rattindivaṃ suññāgāraṃ pavisitvā nisīdamāno bhikkhu “brūhetā suññāgārānan” ti veditabbo. Ayam ettha saṅkhepo, vitthāro pana icchantena majjhimanikāyaṭṭhakathāya <small>(ma. ni. aṭṭha. 1.64 ādayo)</small> ākaṅkheyyasuttavaṇṇanāya oloketabbo.

**Lābhī** ti ettha na Bhagavā lābhanimittaṃ sīlādiparipūraṇaṃ katheti. Bhagavā hi “ghāsesanaṃ chinnakatho, na vācaṃ payutaṃ bhaṇe” ti <small>(su. ni. 716)</small> evaṃ sāvake ovadati. So kathaṃ lābhanimittaṃ sīlādiparipūraṇaṃ katheyya. Puggalajjhāsayavasena pan’etaṃ vuttaṃ. Yesañhi evaṃ ajjhāsayo bhaveyya “sace mayaṃ catūhi paccayehi na kilameyyāma, sīlāni paripūretuṃ sakkuṇeyyāmā” ti, tesaṃ ajjhāsayavasenevam āha. Api ca sarasānisaṃso esa sīlassa yad idaṃ cattāro paccayā nāma. Tathā hi paṇḍitamanussā koṭṭhādīsu ṭhapitaṃ nīharitvā attanāpi aparibhuñjitvā sīlavantānaṃ dentīti sīlassa sarasānisaṃsadassanatthampetaṃ vuttaṃ.

Tatiyavāre **yesāhan** ti yesaṃ ahaṃ. **Tesaṃ te kārā** ti tesaṃ devānaṃ vā manussānaṃ vā te mayi katā paccayadānakārā. **Mahapphalā hontu mahānisaṃsā** ti lokiyasukhena phalabhūtena mahapphalā, lokuttarena mahānisaṃsā. Ubhayaṃ vā etaṃ ekatthameva. Sīlādiguṇayuttassa hi kaṭacchubhikkhāpi pañcaratanamattāya bhūmiyā paṇṇasālāpi katvā dinnā anekāni kappasahassāni duggativinipātato rakkhati, pariyosāne ca amatāya dhātuyā parinibbānassa paccayo hoti. “Khīrodanaṃ ahamadāsin” ti ādīni <small>(vi. va. 413)</small> c’ettha vatthūni. Sakalameva vā petavatthu vimānavatthu ca sādhakaṃ.

Catutthavāre **petā** ti peccabhavaṃ gatā. **Ñātī** ti sassusasurapakkhikā. **Sālohitā** ti ekalohitabaddhā pitipitāmahādayo. **Kālaṅkatā** ti matā. **Tesaṃ tan** ti tesaṃ taṃ mayi pasannacittaṃ, taṃ vā pasannena cittena anussaraṇaṃ. Yassa hi bhikkhuno kālakato pitā vā mātā vā “amhākaṃ ñātakatthero sīlavā kalyāṇadhammo” ti pasannacitto hutvā taṃ bhikkhuṃ anussarati, tassa so cittappasādopi taṃ anussaraṇamattampi mahapphalaṃ mahānisaṃsameva hoti.

**Aratiratisaho** ti nekkhammapaṭipattiyā aratiyā kāmaguṇesu ratiyā ca saho abhibhavitā ajjhottharitā. **Bhayabheravasaho** ti ettha bhayaṃ cittutrāsopi ārammaṇampi, bheravaṃ ārammaṇameva.

## 2. Kaṇṭakasuttavaṇṇanā

#### 72

Dutiye **abhiññātehī** ti gaganamajjhe puṇṇacando viya sūriyo viya ñātehi pākaṭehi. **Parapurāyā** ti paraṃ vuccati pacchimabhāgo, purāti purimabhāgo, purato dhāvantena pacchato anubandhantena ca mahāparivārenāti attho. **Kaṇṭako** ti vijjhanaṭṭhena kaṇṭako. **Visūkadassanan** ti visūkabhūtaṃ dassanaṃ. **Mātugāmūpacāro** ti mātugāmassa samīpacāritā.

## 3-4. Iṭṭhadhammasuttādivaṇṇanā

#### 73-74

Tatiye **vaṇṇo** ti sarīravaṇṇo. **Dhammā** ti nava lokuttaradhammā. Catutthe **ariyāyā** ti apothujjanikāya, sīlādīhi missakattā evaṃ vuttaṃ. **Sārādāyī ca hoti varadāyī** ti sārassa ca varassa ca ādāyako hoti. Yo kāyassa sāro, yañcassa varaṃ, taṃ gaṇhātīti attho.

## 5. Migasālāsuttavaṇṇanā

#### 75

Pañcamassa ādimhi tāva yaṃ vattabbaṃ, taṃ chakkanipāte vuttameva. **Dussīlo hotī** ti ādīsu pana **dussīlo** ti nissīlo. **Cetovimuttin** ti phalasamādhiṃ. **Paññāvimuttin** ti phalañāṇaṃ. **Nappajānātī** ti uggahaparipucchāvasena na jānāti. **Dussīlyaṃ aparisesaṃ nirujjhatī** ti ettha pañca dussīlyāni tāva sotāpattimaggena pahīyanti, dasa arahattamaggena. Phalakkhaṇe tāni pahīnāni nāma honti. Phalakkhaṇaṃ sandhāya idha “nirujjhatī” ti vuttaṃ. Puthujjanassa sīlaṃ pañcahi kāraṇehi bhijjati pārājikāpajjanena sikkhāpaccakkhānena titthiyapakkhandanena arahattena maraṇenāti. Tattha purimā tayo bhāvanāparihānāya saṃvattanti, catuttho vaḍḍhiyā, pañcamo neva hānāya na vaḍḍhiyā. Kathaṃ pan’etaṃ arahattena sīlaṃ bhijjatī ti? Puthujjanassa hi sīlaṃ accantakusalameva hoti, arahattamaggo ca kusalākusalakammakkhayāya saṃvattatīti evaṃ tena taṃ bhijjati. **Savanena pi akataṃ hotī** ti sotabbayuttakaṃ assutaṃ hoti. **Bāhusaccena pi akataṃ hotī** ti ettha **bāhusaccan** ti vīriyaṃ. Vīriyena kattabbayuttakaṃ akataṃ hoti, tassa akatattā saggatopi maggatopi parihāyati. **Diṭṭhiyāpi appaṭividdhaṃ hotī** ti diṭṭhiyā paṭivijjhitabbaṃ appaṭividdhaṃ hoti apaccakkhakataṃ. **Sāmayikampi vimuttiṃ na labhatī** ti kālānukālaṃ dhammassavanaṃ nissāya pītipāmojjaṃ na labhati. **Hānāya paretī** ti hānāya pavattati.

**Yathābhūtaṃ pajānātī** ti “sotāpattiphalaṃ patvā pañcavidhaṃ dussīlyaṃ aparisesaṃ nirujjhatī” ti uggahaparipucchāvasena jānāti. **Tassa savanena pi kataṃ hotī** ti sotabbayuttakaṃ sutaṃ hoti. **Bāhusaccena pi kataṃ hotī** ti vīriyena kattabbayuttakaṃ antamaso dubbalavipassanāmattakampi kataṃ hoti. **Diṭṭhiyāpi suppaṭividdhaṃ hotī** ti antamaso lokiyapaññāyapi paccayapaṭivedho kato hoti. Imassa hi puggalassa paññā sīlaṃ paridhovati, so paññāparidhotena visesaṃ pāpuṇāti.

**Pamāṇikā** ti puggalesu pamāṇaggāhakā. **Pamiṇantī** ti pametuṃ tuletuṃ arahanti. **Eko hīno** ti eko guṇehi hīno. **Paṇīto** ti eko guṇehi paṇīto uttamo. **Taṃ hī** ti taṃ pamāṇakaraṇaṃ. **Abhikkantataro** ti sundarataro. **Paṇītataro** ti uttamataro. **Dhammasoto nibbahatī** ti sūraṃ hutvā pavattamānaṃ vipassanāñāṇaṃ nibbahati, ariyabhūmiṃ pāpeti. **Tadantaraṃ ko jāneyyā** ti taṃ evaṃ kāraṇaṃ ko jāneyya. **Sīlavā hotī** ti lokiyasīlena sīlavā hoti. **Yatthassa taṃ sīlan** ti arahattavimuttiṃ patvā sīlaṃ aparisesampi nirujjhati nāma, tattha yutti vuttāyeva. Ito paresu dvīsu aṅgesu anāgāmiphalaṃ vimutti nāma, pañcame arahattameva. Sesamettha vuttanayānusāreneva veditabbaṃ. Chaṭṭhaṃ uttānatthameva.

## 7. Kākasuttavaṇṇanā

#### 77

Sattame **dhaṃsī** ti guṇadhaṃsako. Kassaci guṇaṃ anādiyitvā hatthena pi gahito tassa sīsepi vaccaṃ karoti. **Pagabbho** ti pāgabbhiyena samannāgato. **Tintiṇo** ti tintiṇaṃ vuccati taṇhā, tāya samannāgato, āsaṅkābahulo vā. **Luddo** ti dāruṇo. **Akāruṇiko** ti nikkāruṇiko. **Dubbalo** ti abalo appathāmo. **Oravitā** ti oravayutto oravanto carati. **Necayiko** ti nicayakaro.

## 9. Āghātavatthusuttavaṇṇanā

#### 79

Navame **aṭṭhāne** ti akāraṇe. Sacittakapavattiyañhi “anatthaṃ me acarī” tiādi kāraṇaṃ bhaveyya, khāṇupahaṭādīsu taṃ natthi. Tasmā tattha āghāto aṭṭhāne āghāto nāma. Sesaṃ sabbattha uttānatthamevāti.

{{<eop>}}Ākaṅkhavaggo tatiyo.{{</eop>}}

{{<subtitle>}}9. Theravaggo{{</subtitle>}}

## 1-3. Vāhanasuttādivaṇṇanā

#### 81-83

Catutthassa paṭhame **vimariyādīkatenā** ti kilesamariyādaṃ bhinditvā vimariyādaṃ katena. Dutiyaṃ uttānatthameva. Tatiye **no ca payirupāsitā** ti na upaṭṭhāti.

## 4. Byākaraṇasuttavaṇṇanā

#### 84

Catutthe **jhāyī samāpattikusalo** ti jhānehi ca sampanno samāpattiyañca cheko. **Irīṇan** ti tucchabhāvaṃ. **Vicinan** ti guṇavicinataṃ nigguṇabhāvaṃ. Atha vā irīṇasaṅkhātaṃ araññaṃ vicinasaṅkhātaṃ mahāgahanañca āpanno viya hoti. **Anayan** ti avaḍḍhiṃ. **Byasanan** ti vināsaṃ. **Anayabyasanan** ti avaḍḍhivināsaṃ. **Kiṃ nu kho** ti kena kāraṇena.

## 5-6. Katthīsuttādivaṇṇanā

#### 85-86

Pañcame **katthī hoti vikatthī** ti katthanasīlo hoti vikatthanasīlo, vivaṭaṃ katvā katheti. **Na santatakārī** ti na satatakārī. Chaṭṭhe **adhimāniko** ti anadhigate adhigatamānena samannāgato. **Adhimānasacco** ti adhigatamānameva saccato vadati.

## 7. Nappiyasuttavaṇṇanā

#### 87

Sattame **adhikaraṇiko hotī** ti adhikaraṇakārako hoti. **Na piyatāyā** ti na piyabhāvāya. **Na garutāyā** ti na garubhāvāya. **Na sāmaññāyā** ti na samaṇadhammabhāvāya. **Na ekībhāvāyā** ti na nirantarabhāvāya. **Dhammānaṃ na nisāmakajātiko** ti navannaṃ lokuttaradhammānaṃ na nisāmanasabhāvo na upadhāraṇasabhāvo. **Na paṭisallāno** ti na paṭisallīno. **Sāṭheyyānī** ti saṭhabhāvo. **Kūṭeyyānī** ti kūṭabhāvo. **Jimheyyānī** ti na ujubhāvā. **Vaṅkeyyānī** ti vaṅkabhāvā.

## 8. Akkosakasuttavaṇṇanā

#### 88

Aṭṭhame **akkosakaparibhāsako ariyūpavādī sabrahmacārinan** ti ettha sabrahmacāripadaṃ akkosakaparibhāsakapadehi yojetabbaṃ “akkosako sabrahmacārīnaṃ, paribhāsako sabrahmacārīnan” ti. Ariyānaṃ pana guṇe chindissāmīti antimavatthunā upavadanto ariyūpavādī nāma hoti. **Saddhammassa na vodāyantī** ti sikkhāttayasaṅkhātā sāsanasaddhammā assa vodānaṃ na gacchanti. **Rogātaṅkan** ti ettha rogova kicchājīvitabhāvakaraṇena ātaṅkoti veditabbo.

## 9. Kokālikasuttavaṇṇanā

#### 89

Navame **kokāliko bhikkhu yena Bhagavā ten’upasaṅkamī** ti koyaṃ kokāliko, kasmā ca upasaṅkami? Ayaṃ kira kokālikaraṭṭhe kokālikanagare kokālikaseṭṭhissa putto pabbajitvā pitarā kārite vihāre vasati cūḷakokālikoti nāmena, na pana devadattassa sisso. So hi brāhmaṇaputto mahākokāliko nāma. Bhagavati pana Sāvatthiyaṃ viharante dve aggasāvakā pañcamattehi bhikkhusatehi saddhiṃ janapadacārikaṃ caramānā upakaṭṭhāya vassūpanāyikāya vivekavāsaṃ vasitukāmā te bhikkhū uyyojetvā attano pattacīvaram ādāya tasmiṃ janapade taṃ nagaraṃ patvā vihāraṃ agamiṃsu. Tattha nesaṃ kokāliko vattaṃ akāsi. Tepi tena saddhiṃ sammoditvā, “āvuso, mayaṃ idha temāsaṃ vasissāma, mā no kassaci ārocesī” ti paṭiññaṃ gahetvā vasiṃsu. Vasitvā pavāraṇādivase pavāretvā “gacchāma mayaṃ, āvuso” ti kokālikaṃ āpucchiṃsu. Kokāliko “ajja, āvuso, ekadivasaṃ vasitvā sve gamissathā” ti vatvā dutiyadivase nagaraṃ pavisitvā manusse āmantesi – “āvuso, tumhe dve aggasāvake idha āgantvā vasamānepi na jānātha, na te koci paccayena pi nimantetī” ti. Nagaravāsino “kahaṃ, bhante, therā, kasmā no nārocayitthā” ti? Kiṃ, āvuso, ārocitena, kiṃ na passatha dve bhikkhū therāsane nisīdante, ete aggasāvakāti. Te khippaṃ sannipatitvā sappiphāṇitādīni c’eva cīvaradussāni ca saṃhariṃsu.

Kokāliko cintesi – “paramappicchā aggasāvakā payuttavācāya uppannalābhaṃ na sādiyissanti, asādiyantā ‘āvāsikassa dethā’ ti vakkhantī” ti taṃ lābhaṃ gāhāpetvā therānaṃ santikaṃ agamāsi. Therā disvāva “ime paccayā neva amhākaṃ, na kokālikassa kappantī” ti paṭikkhipitvā pakkamiṃsu. Kokāliko “kathañ hi nāma sayaṃ aggaṇhantā mayhampi adāpetvā pakkamissantī” ti āghātaṃ uppādesi. Tepi Bhagavato santikaṃ gantvā Bhagavantaṃ vanditvā puna attano parisaṃ ādāya janapadacārikaṃ carantā anupubbena tasmiṃ raṭṭhe tameva nagaraṃ paccāgamiṃsu. Nāgarā there sañjānitvā saha parikkhārehi dānaṃ sajjetvā nagaramajjhe maṇḍapaṃ katvā dānaṃ adaṃsu, therānañca parikkhāre upanāmesuṃ. Therā bhikkhusaṅghassa niyyādayiṃsu. Taṃ disvā kokāliko cintesi – “ime pubbe appicchā ahesuṃ, idāni pāpicchā jātā, pubbepi appicchasantuṭṭhapavivittasadisāva maññe” ti there upasaṅkamitvā, “āvuso, tumhe pubbe appicchā viya, idāni pana pāpabhikkhū jātatthā” ti vatvā “mūlaṭṭhāneyeva nesaṃ patiṭṭhaṃ bhindissāmī” ti taramānarūpo nikkhamitvā yena Bhagavā ten’upasaṅkami. Ayamesa kokāliko, iminā ca kāraṇena upasaṅkamīti veditabbo.

Bhagavā taṃ turitaturitaṃ āgacchantaṃ disvāva āvajjento aññāsi “ayaṃ aggasāvake akkositukāmo āgato, sakkā nu kho paṭisedhetun” ti. Tato “na sakkā paṭisedhetuṃ, theresu aparajjhitvā āgato, ekaṃsena pana padumaniraye nibbattissatī” ti disvā “sāriputtamoggallānepi nāma garahantaṃ sutvā na nisedhetī” ti vādamocanatthaṃ ariyūpavādassa ca mahāsāvajjabhāvadassanatthaṃ **mā hevan** ti tikkhattuṃ paṭisedhesi. Tattha **mā hevan** ti mā evaṃ abhaṇi. **Saddhāyiko** ti saddhāya āgamakaro pasādāvaho, saddhātabbavacano vā. **Paccayiko** ti pattiyāyitabbavacano.

**Pakkāmī** ti kammānubhāvena codiyamāno pakkāmi. Okāsakatañhi kammaṃ na sakkā paṭibāhituṃ. **Acirapakkantassā** ti pakkantassa sato nacireneva. **Sabbo kāyo phuṭo ahosī** ti kesaggamattampi okāsaṃ avajjetvā sakalasarīraṃ aṭṭhīni bhinditvā uggatāhi pīḷakāhi ajjhotthaṭaṃ ahosi. Yasmā pana buddhānubhāvena tathārūpaṃ kammaṃ buddhānaṃ sammukhībhāve vipākaṃ dātuṃ na sakkoti, dassanūpacāre vijahitamatte deti, tasmā tassa acirapakkantassa pīḷakā uṭṭhahiṃsu. **Kalāyamattiyo** ti caṇakamattiyo. **Beluvasalāṭukamattiyo** ti taruṇabeluvamattiyo. **Pabhijjiṃsū** ti bhijjiṃsu. Tāsu bhinnāsu sakalasarīraṃ panasapakkaṃ viya ahosi. So pakkena gattena Jetavanadvārakoṭṭhake visagilito maccho viya kadalipattesu nipajji. Atha dhammassavanatthaṃ āgatāgatā manussā “dhi kokālika, dhi kokālika, ayuttamakāsi, attanoyeva mukhaṃ nissāya anayabyasanaṃ pattosī” ti āhaṃsu. Tesaṃ saddaṃ sutvā ārakkhadevatā dhikkāramakaṃsu, ārakkhadevatānaṃ ākāsadevatāti iminā upāyena yāva akaniṭṭhabhavanā ekadhikkāro udapādi.

**Turū** ti kokālikassa upajjhāyo turutthero nāma anāgāmiphalaṃ vatvā brahmaloke nibbatto. So bhummaṭṭhadevatā ādiṃ katvā “ayuttaṃ kokālikena kataṃ aggasāvake antimavatthunā abbhācikkhantenā” ti paramparāya brahmalokasampattaṃ taṃ saddaṃ sutvā “mā mayhaṃ passantasseva varāko nassi, ovadissāmi naṃ theresu cittappasādatthāyā” ti āgantvā tassa purato aṭṭhāsi. Taṃ sandhāyetaṃ vuttaṃ – “turū paccekabrahmā” ti. **Pesalā** ti piyasīlā. **Kosi tvaṃ, āvuso** ti nisinnakova kabarakkhīni ummīletvā evam āha. **Passa yāvañca te idaṃ aparaddha** ti yattakaṃ tayā aparaddhaṃ, attano nalāṭe mahāgaṇḍaṃ apassanto sāsapamattāya pīḷakāya maṃ codetabbaṃ maññasīti āha.

Atha naṃ “adiṭṭhippatto ayaṃ kokāliko, gilitaviso viya na kassaci vacanaṃ na karissatī” ti ñatvā **purisassa hī** ti ādim āha. Tattha **kuṭhārī** ti kuṭhārisadisā pharusavācā. **Chindatī** ti kusalamūlasaṅkhāte mūleyeva nikantati. **Nindiyan** ti ninditabbaṃ dussīlapuggalaṃ. **Pasaṃsatī** ti uttamatthe sambhāvetvā khīṇāsavoti vadati. **Taṃ vā nindati yo pasaṃsiyo** ti yo vā pasaṃsitabbo khīṇāsavo, taṃ antimavatthunā codento “dussīlo ayan” ti vadati. **Vicināti mukhena so kalin** ti so taṃ aparādhaṃ mukhena vicināti nāma. **Kalinā tenā** ti tena aparādhena sukhaṃ na vindati. Nindiyapasaṃsāya hi pasaṃsiyanindāya ca samakova vipāko.

**Sabbassāpi sahāpi attanā** ti sabbena sakena dhanena pi attanāpi saddhiṃ yo akkhesu dhanaparājayo nāma, ayaṃ appamattako aparādho. **Yo sugatesū** ti yo pana sammaggatesu puggalesu cittaṃ dūseyya, ayaṃ cittapadosova tato kalito mahantataro kali.

Idāni tassa mahantatarabhāvaṃ dassento **sataṃ sahassānan** ti ādim āha. Tattha **sataṃ sahassānan** ti nirabbudagaṇanāya satasahassañca. **Chattiṃsatī** ti aparāni chattiṃsati nirabbudāni. **Pañca cā** ti abbudagaṇanāya pañca abbudāni. **Yamariyagarahī** ti yaṃ ariye garahanto nirayaṃ upapajjati, tattha ettakaṃ āyuppamāṇanti attho.

**Kālamakāsī** ti upajjhāye pakkante kālaṃ akāsi. **Padumanirayan** ti pāṭiyekko padumanirayo nāma natthi, avīcimahānirayasmiṃyeva pana padumagaṇanāya paccitabbe ekasmiṃ ṭhāne nibbatti.

**Vīsatikhāriko** ti māgadhakena patthena cattāro patthā, kosalaraṭṭhe eko pattho hoti. Tena patthena cattāro patthā āḷhakaṃ, cattāri āḷhakāni doṇaṃ, catudoṇā mānikā, catumānikā khārī, tāya khāriyā vīsatikhāriko. **Tilavāho** ti māgadhakānaṃ sukhumatilānaṃ tilasakaṭaṃ. **Abbudo nirayo** ti abbudo nāma pāṭiyekko nirayo natthi, avīcimhiyeva pana abbudagaṇanāya paccitabbaṭṭhānassetaṃ nāmaṃ. **Nirabbudā** dīsupi eseva nayo.

Vassagaṇanāpi pan’ettha evaṃ veditabbā – yatheva hi sataṃ satasahassāni koṭi hoti, evaṃ sataṃ satasahassakoṭiyo pakoṭi nāma hoti, sataṃ satasahassapakoṭiyo koṭipakoṭi nāma, sataṃ satasahassakoṭipakoṭiyo nahutaṃ, sataṃ satasahassanahutāni ninnahutaṃ, sataṃ satasahassaninnahutāni ekaṃ abbudaṃ, tato vīsatiguṇaṃ nirabbudaṃ, esa nayo sabbatthāti. Dasamaṃ heṭṭhā vuttanayen’eva veditabbaṃ. Sesaṃ sabbattha uttānatthamevāti.

{{<eop>}}Theravaggo catuttho.{{</eop>}}

{{<subtitle>}}10. Upālivaggo{{</subtitle>}}

## 1-2. Kāmabhogīsuttādivaṇṇanā

#### 91-92

Pañcamassa paṭhame **sāhasenā** ti sāhasiyakammena. Dutiye **bhayānī** ti cittutrāsabhayāni. **Verānī** ti akusalaverapuggalaverāni. **Ariyo c’assa ñāyo** ti saha vipassanāya maggo. **Iti imasmiṃ sati idaṃ hotī** ti evaṃ imasmiṃ avijjādike kāraṇe sati idaṃ saṅkhārādikaṃ phalaṃ hoti. **Imassuppādā idaṃ uppajjatī** ti yo yassa sahajātapaccayo hoti, tassa uppādā itaraṃ uppajjati nāma. **Imasmiṃ asatī** ti avijjādike kāraṇe asati saṅkhārādikaṃ phalaṃ na hoti. **Imassa nirodhā** ti kāraṇassa appavattiyā phalassa appavatti hoti.

## 3. Kiṃdiṭṭhikasuttavaṇṇanā

#### 93

Tatiye **saṇṭhāpesun** ti iriyāpathampi vacanapathampi saṇṭhāpesuṃ. **Appasaddavinītā** ti appasaddena mattabhāṇinā satthārā vinītā. **Paratoghosapaccayā vā** ti parassa vā vacanakāraṇā. **Cetayitā** ti pakappitā. **Maṅkubhūtā** ti domanassappattā nittejā. **Pattakkhandhā** ti patitakkhandhā. **Sahadhammenā** ti sahetukena kāraṇena vacanena.

## 4. Vajjiyamāhitasuttavaṇṇanā

#### 94

Catutthe **vajjiyamāhito** ti evaṃnāmako. **Sabbaṃ tapan** ti sabbameva dukkarakārikaṃ. **Sabbaṃ tapassin** ti sabbaṃ tapanissitakaṃ. **Lūkhājīvin** ti dukkarakārikajīvikānuyogaṃ anuyuttaṃ. **Gārayhan** ti garahitabbayuttakaṃ. **Pasaṃsiyan** ti pasaṃsitabbayuttakaṃ. **Venayiko** ti sayaṃ avinīto aññehi vinetabbo. **Apaññattiko** ti na kiñci paññāpetuṃ sakkoti. Atha vā **venayiko** ti sattavināsako. **Apaññattiko** ti apaccakkhaṃ nibbānaṃ paññāpeti, sayaṃkatādīsu kiñci paññāpetuṃ na sakkoti. **Na so Bhagavā venayiko** ti so Bhagavā evaṃ yāthāvato ñatvā kusalākusalaṃ paññāpento na aññena vinetabbo na aññasikkhito. Ye ca dhamme upādāya satto paññāpiyati, tesaṃ paññāpanato na sattavināsako, suvinīto susikkhito sattavināyakoti attho. Tassa ca paññattiyo sapaññattiyoyevāti dasseti. **Vimuttiṃ vimuccato akusalā dhammā** ti micchādiṭṭhisaṅkhātaṃ cittassa adhimuttiṃ adhimuccato akusalā dhammā vaḍḍhanti nāma, taṃ sandhāyetaṃ vuttaṃ. Sāsane pana cittassa vimuttisaṅkhāto vimutti kusalānaṃ yeva paccayo hoti.

## 5. Uttiyasuttavaṇṇanā

#### 95

Pañcame **tuṇhī ahosī** ti sattūpaladdhiyaṃ ṭhatvā apucchaṃ pucchatīti tuṇhī ahosi. **Sabbasāmukkaṃsikaṃ vata me** ti mayā sabbapucchānaṃ uttamapucchaṃ pucchito samaṇo Gotamo saṃsādeti no vissajjeti, nūna na visahati na sakkoti vissajjetunti evaṃ pāpikaṃ diṭṭhiṃ mā paṭilabhīti. **Tadassā** ti taṃ evaṃ uppannaṃ diṭṭhigataṃ bhaveyya. **Paccantiman** ti yasmā majjhimadese nagarassa uddhāpādīni thirāni vā hontu dubbalāni vā, sabbaso vā pana mā hontu, corāsaṅkā na hoti. Tasmā taṃ aggahetvā “paccantimaṃ nagaran” ti āha. **Daḷhuddhāpan** ti thirapākārapādaṃ. **Daḷhapākāratoraṇan** ti thirapākārañceva thirapiṭṭhisaṅghāṭañca. **Ekadvāran** ti kasmā āha? Bahudvārasmiñhi nagare bahūhi paṇḍitadovārikehi bhavitabbaṃ, ekadvāre ekova vaṭṭati. Tathāgatassa ca paññāya añño sadiso natthi. Tasmā satthu paṇḍitabhāvassa opammatthaṃ ekaṃ yeva dovārikaṃ dassetuṃ “ekadvāran” ti āha. **Paṇḍito** ti paṇḍiccena samannāgato. **Byatto** ti veyyattiyena samannāgato. **Medhāvī** ti ṭhānuppattiyapaññāsaṅkhātāya medhāya samannāgato. **Anupariyāyapathan** ti anupariyāyanāmakaṃ maggaṃ. **Pākārasandhin** ti dvinnaṃ iṭṭhakānaṃ apagataṭṭhānaṃ. **Pākāravivaran** ti pākārassa chinnaṭṭhānaṃ. **Tadevetaṃ pañhan** ti taṃ yeva “sassato loko” ti ādinā nayena puṭṭhaṃ ṭhapanīyapañhaṃ puna pi pucchi. **Sabbo ca tena loko** ti sattūpaladdhiyaṃ yeva ṭhatvā aññenākārena pucchatīti dasseti.

## 6. Kokanudasuttavaṇṇanā

#### 96

Chaṭṭhe **pubbāpayamāno** ti pubbasadisāni nirudakāni kurumāno. **Kvettha, āvuso** ti ko ettha, āvuso. **Yāvatā, āvuso, diṭṭhī** ti yattikā dvāsaṭṭhividhāpi diṭṭhi nāma atthi. **Yāvatā diṭṭhiṭṭhānan** ti “khandhāpi diṭṭhiṭṭhānaṃ, avijjāpi, phassopi, saññāpi, vitakkopi ayonisomanasikāropi, pāpamittopi, paratoghosopi diṭṭhiṭṭhānan” ti evaṃ yattakaṃ aṭṭhavidhampi diṭṭhiṭṭhānaṃ diṭṭhikāraṇaṃ nāma atthi. **Diṭṭhādhiṭṭhānan** ti diṭṭhīnaṃ adhiṭṭhānaṃ, adhiṭhatvā adhibhavitvā pavattāya diṭṭhiyā etaṃ nāmaṃ. **Diṭṭhipariyuṭṭhānan** ti “katamāni aṭṭhārasa diṭṭhipariyuṭṭhānāni? Yā diṭṭhi diṭṭhigataṃ diṭṭhigahanaṃ diṭṭhikantāraṃ diṭṭhivisūkaṃ diṭṭhivipphanditaṃ diṭṭhisaṃyojanaṃ diṭṭhisallaṃ diṭṭhisambādho diṭṭhipalibodho diṭṭhibandhanaṃ diṭṭhipapāto diṭṭhānusayo diṭṭhisantāpo diṭṭhipariḷāho diṭṭhigantho diṭṭhupādānaṃ diṭṭhābhiniveso diṭṭhiparāmāso. Imāni aṭṭhārasa diṭṭhipariyuṭṭhānānī” ti evaṃ vuttaṃ diṭṭhipariyuṭṭhānaṃ. **Samuṭṭhānan** ti diṭṭhiṭṭhānasseva vevacanaṃ. Vuttañ h’etaṃ – “khandhā paccayo diṭṭhīnaṃ upādāya samuṭṭhānaṭṭhenā” ti <small>(paṭi. ma. 1.124)</small> sabbaṃ vitthāretabbaṃ. Sotāpattimaggo pana **diṭṭhisamugghāto** nāma sabbadiṭṭhīnaṃ samugghātakattā. **Tamahan** ti taṃ sabbaṃ ahaṃ jānāmi. **Kyāhaṃ vakkhāmī** ti kiṃkāraṇā ahaṃ vakkhāmi.

## 7-8. Āhuneyyasuttādivaṇṇanā

#### 97-98

Sattame **sammādiṭṭhiko** ti yāthāvadiṭṭhiko. Aṭṭhame **adhikaraṇasamuppādavūpasamakusalo** ti catunnaṃ adhikaraṇānaṃ mūlaṃ gahetvā vūpasamena samuppādavūpasamakusalo hoti.

## 9. Upālisuttavaṇṇanā

#### 99

Navame **durabhisambhavānī** ti sambhavituṃ dukkhāni dussahāni, na sakkā appesakkhehi ajjhogāhitunti vuttaṃ hoti. **Araññavanapatthānī** ti araññāni ca vanapatthāni ca. Āraññakaṅganipphādanena araññāni, gāmantaṃ atikkamitvā manussānaṃ anupacāraṭṭhānabhāvena vanapatthāni. **Pantānī** ti pariyantāni atidūrāni. **Dukkaraṃ pavivekan** ti kāyaviveko dukkaro. **Durabhiraman** ti abhiramituṃ na sukaraṃ. **Ekatte** ti ekībhāve. Kiṃ dasseti? Kāyaviveke katepi tattha cittaṃ abhiramāpetuṃ dukkaraṃ. Dvayaṃdvayārāmo hi ayaṃ lokoti. **Haranti maññe** ti haranti viya ghasanti viya. **Mano** ti cittaṃ. **Samādhiṃ alabhamānassā** ti upacārasamādhiṃ vā appanāsamādhiṃ vā alabhantassa. Kiṃ dasseti? Īdisassa bhikkhuno tiṇapaṇṇamigādisaddehi vividhehi ca bhīsanakehi vanāni cittaṃ vikkhipanti maññeti. **Saṃsīdissatī** ti kāmavitakkena saṃsīdissati. **Uplavissatī** ti byāpādavihiṃsāvitakkehi uddhaṃ plavissati.

**Kaṇṇasaṃdhovikan** ti kaṇṇe dhovantena kīḷitabbaṃ. **Piṭṭhisaṃdhovikan** ti piṭṭhiṃ dhovantena kīḷitabbaṃ. Tattha udakaṃ soṇḍāya gahetvā dvīsu kaṇṇesu āsiñcanaṃ kaṇṇasaṃdhovikā nāma, piṭṭhiyaṃ āsiñcanaṃ piṭṭhisaṃdhovikā nāma. **Gādhaṃ vindatī** ti patiṭṭhaṃ labhati. **Ko cāhaṃ ko ca hatthināgo** ti ahaṃ ko, hatthināgo ko, ahampi tiracchānagato, ayampi, mayhampi cattāro pādā, imassapi, nanu ubhopi mayaṃ samasamāti.

**Vaṅkakan** ti kumārakānaṃ kīḷanakaṃ khuddakanaṅgalaṃ. **Ghaṭikan** ti dīghadaṇḍakena rassadaṇḍakaṃ paharaṇakīḷaṃ. **Mokkhacikan** ti saṃparivattakakīḷaṃ, ākāse daṇḍakaṃ gahetvā bhūmiyaṃ vā sīsaṃ ṭhapetvā heṭṭhupariyabhāvena parivattanakīḷanti vuttaṃ hoti. **Ciṅgulakan** ti tālapaṇṇādīhi kataṃ vātappahārena paribbhamanacakkaṃ. **Pattāḷhakaṃ** vuccati paṇṇanāḷi, tāya vālukādīni minantā kīḷanti. **Rathakan** ti khuddakarathaṃ. **Dhanukan** ti khuddakadhanumeva.

**Idha kho pana vo** ti ettha **vo** ti nipātamattaṃ, idha kho panāti attho. **Iṅgha tvaṃ, upāli, saṅghe viharāhī** ti ettha **iṅghā** ti codanatthe nipāto. Tena theraṃ saṅghamajjhe vihāratthāya codeti, nāssa araññavāsaṃ anujānāti. Kasmā? Araññasenāsane vasato kirassa vāsadhurameva pūrissati, na ganthadhuraṃ. Saṅghamajjhe vasanto pana dve dhurāni pūretvā arahattaṃ pāpuṇissati, vinayapiṭake ca pāmokkho bhavissati. Athassāhaṃ parisamajjhe pubbapatthanaṃ pubbābhinīhārañca kathetvā imaṃ bhikkhuṃ vinayadharānaṃ aggaṭṭhāne ṭhapessāmīti imamatthaṃ passamāno satthā therassa araññavāsaṃ nānujānīti. Dasamaṃ uttānatthamevāti.

{{<eop>}}Upālivaggo pañcamo.{{</eop>}}

{{<eop>}}Dutiyapaṇṇāsakaṃ niṭṭhitaṃ.{{</eop>}}

## Tatiyapaṇṇāsakaṃ

{{<subtitle>}}11. Samaṇasaññāvaggo{{</subtitle>}}

## 1. Samaṇasaññāsuttavaṇṇanā

#### 101

Tatiyassa paṭhame **samaṇasaññā** ti samaṇānaṃ uppajjanakasaññā. **Santatakārī** ti nirantarakārī. **Abyāpajjho** ti niddukkho. **Idamatthaṃtissa hotī** ti idamatthaṃ ime paccayāti evamassa jīvitaparikkhāresu hoti, paccavekkhitaparibhogaṃ paribhuñjatīti attho. Dutiyaṃ uttānatthameva.

## 3. Micchattasuttavaṇṇanā

#### 103

Tatiye **virādhanā hotī** ti saggato maggato ca virajjhanaṃ hoti. **No ārādhanā** ti na sampādanā na paripūrakāritā hoti. **Pahotī** ti pavattati.

## 4-5. Bījasuttādivaṇṇanā

#### 104-105

Catutthe **yathādiṭṭhi samattaṃ samādinnan** ti diṭṭhānurūpena paripuṇṇaṃ samādinnaṃ sakalaṃ gahitaṃ. **Cetanā** ti tīsu dvāresu nibbattitacetanāva gahitā. **Patthanā** ti “evarūpo siyan” ti evaṃ patthanā. **Paṇidhī** ti “devo vā bhavissāmi devaññataro vā” ti cittaṭṭhapanā. **Saṅkhārā** ti sampayuttakasaṅkhārā. Pañcame purecārikaṭṭhena **pubbaṅgamā. Anvadevā** ti taṃ anubandhamānameva.

## 6. Nijjarasuttavaṇṇanā

#### 106

Chaṭṭhe **nijjaravatthūnī** ti nijjarakāraṇāni. **Micchādiṭṭhi nijjiṇṇā hotī** ti ayaṃ heṭṭhā vipassanāyapi nijjiṇṇā eva pahīnā. Kasmā puna gahitāti? Asamucchinnattā. Vipassanāya hi kiñcāpi nijjiṇṇā, na pana samucchinnā. Maggo pana uppajjitvā taṃ samucchindati, na puna vuṭṭhātuṃ deti. Tasmā puna gahitā. Evaṃ sabbapadesu yojetabbo. Ettha ca sammāvimuttipaccayā catusaṭṭhi dhammā bhāvanāpāripūriṃ gacchanti. Katame catusaṭṭhi? Sotāpattimaggakkhaṇe adhimokkhaṭṭhena saddhindriyaṃ paripūrati, paggahaṭṭhena vīriyindriyaṃ, upaṭṭhānaṭṭhena satindriyaṃ, avikkhepaṭṭhena samādhindriyaṃ, dassanaṭṭhena paññindriyaṃ paripūreti, vijānanaṭṭhena manindriyaṃ, abhinandanaṭṭhena somanassindriyaṃ, pavattasantatiādhipateyyaṭṭhena jīvitindriyaṃ paripūrati…pe… arahattaphalakkhaṇe adhimokkhaṭṭhena saddhindriyaṃ…pe… pavattasantatiādhipateyyaṭṭhena jīvitindriyaṃ paripūratīti evaṃ catūsu ca maggesu catūsu ca phalesu aṭṭhaṭṭha hutvā catusaṭṭhi dhammā pāripūriṃ gacchanti.

## 7. Dhovanāsuttavaṇṇanā

#### 107

Sattame **dhovanan** ti aṭṭhidhovanaṃ. Tasmiñhi janapade manussā ñātake mate na jhāpenti, āvāṭaṃ pana khaṇitvā bhūmiyaṃ nidahanti. Atha nesaṃ pūtibhūtānaṃ aṭṭhīni nīharitvā dhovitvā paṭipāṭiyā ussāpetvā gandhamālehi pūjetvā ṭhapenti. Nakkhatte patte tāni aṭṭhīni gahetvā rodanti paridevanti, tato nakkhattaṃ kīḷanti.

## 8-10. Tikicchakasuttādivaṇṇanā

#### 108-110

Aṭṭhame **virecanan** ti dosanīharaṇabhesajjaṃ. **Virittā hotī** ti nīhaṭā hoti panuditā. Navame **vamanan** ti vamanakaraṇabhesajjaṃ. Dasame **niddhamanīyā** ti niddhamitabbā. **Niddhantā** ti niddhamitā.

## 11. Paṭhamaasekhasuttavaṇṇanā

#### 111

Ekādasame aṅgaparipūraṇatthaṃ sammādiṭṭhiyeva **sammāñāṇan** ti vuttā. Evam ete sabbe pi arahattaphaladhammā asekhā, asekhassa pavattattā paccavekkhaṇañāṇampi asekhanti vuttaṃ.

## 12. Dutiyaasekhasuttavaṇṇanā

#### 112

Dvādasame **asekhiyā** ti asekhāyeva, asekhasantakā vā. Iminā suttena khīṇāsavova kathitoti.

{{<eop>}}Samaṇasaññāvaggo paṭhamo.{{</eop>}}

{{<subtitle>}}12. Paccorohaṇivaggo{{</subtitle>}}

## 1-2. Adhammasuttadvayavaṇṇanā

#### 113-114

Dutiyassa paṭhame pāṭiyekkaṃ pucchā ca vissajjanā ca katā. Dutiye ekatova.

## 3. Tatiyaadhammasuttavaṇṇanā

#### 115

Tatiye **uddesaṃ uddisitvā** ti mātikaṃ nikkhipitvā. **Satthu c’eva saṃvaṇṇito** ti pañcasu ṭhānesu etadagge ṭhapentena satthārā saṃvaṇṇito. **Sambhāvito** ti guṇasambhāvanāya sambhāvito. **Pahotī** ti sakkoti. **Atisitvā** ti atikkamitvā. **Jānaṃ jānātī** ti jānitabbakaṃ jānāti. **Passaṃ passatī** ti passitabbakaṃ passati. **Cakkhubhūto** ti cakkhu viya bhūto jāto nibbatto. **Ñāṇabhūto** ti ñāṇasabhāvo. **Dhammabhūto** ti dhammasabhāvo. **Brahmabhūto** ti seṭṭhasabhāvo. **Vattā** ti vattuṃ samattho. **Pavattā** ti pavattetuṃ samattho. **Atthassa ninnetā** ti atthaṃ nīharitvā dassetā. **Yathā no Bhagavā** ti yathā amhākaṃ Bhagavā byākareyya.

## 4. Ajitasuttavaṇṇanā

#### 116

Catutthe **ajito** ti evaṃnāmako. **Cittaṭṭhānasatānī** ti cittuppādasatāni. **Yehī** ti yehi cittaṭṭhānasatehi anuyuñjiyamānā. **Upāraddhāva jānanti upāraddhasmā** ti viraddhā niggahitā evaṃ jānanti “viraddhā mayaṃ, niggahitā mayaṃ, āropito no doso” ti. **Paṇḍitavatthūnī** ti paṇḍitabhāvatthāya kāraṇāni.

## 5-6. Saṅgāravasuttādivaṇṇanā

#### 117-118

Pañcame **orimaṃ tīran** ti lokiyaṃ orimatīraṃ. **Pārimaṃ tīran** ti lokuttaraṃ pārimatīraṃ. **Pāragāmino** ti nibbānagāmino. **Tīramevānudhāvatī** ti sakkāyadiṭṭhitīraṃ yeva anudhāvati. **Dhamme dhammānuvattino** ti sammā akkhāte navavidhe lokuttaradhamme anudhammavattino, tassa dhammassānucchavikāya sahasīlāya pubbabhāgapaṭipattiyā pavattamānā. **Maccudheyyaṃ suduttaran** ti maccuno ṭhānabhūtaṃ tebhūmakavaṭṭaṃ suduttaraṃ taritvā. **Pāramessantī** ti nibbānaṃ pāpuṇissanti.

**Okā anokamāgammā** ti vaṭṭato vivaṭṭaṃ āgamma. **Viveke yattha dūraman** ti yasmiṃ kāyacittaupadhiviveke durabhiramaṃ, tatrābhiratimiccheyya. **Hitvā kāme** ti duvidhepi kāme pahāya. **Akiñcano** ti nippalibodho. **Ādānapaṭinissage** ti gahaṇapaṭinissaggasaṅkhāte nibbāne. **Anupādāya ye ratā** ti catūhi upādānehi kiñcipi anupādiyitvā ye abhiratā. **Parinibbutā** ti te apaccayaparinibbānena parinibbutā nāmāti veditabbā. Chaṭṭhaṃ bhikkhūnaṃ desitaṃ.

## 7-8. Paccorohaṇīsuttadvayavaṇṇanā

#### 119-120

Sattame **paccorohaṇī** ti pāpassa paccorohaṇaṃ. **Pattharitvā** ti santharitvā. **Antarā ca velaṃ antarā ca agyāgāran** ti vālikārāsissa ca aggiagārassa ca antare. Aṭṭhamaṃ bhikkhusaṅghassa desitaṃ. Sesaṃ sabbattha uttānatthamevāti.

{{<eop>}}Paccorohaṇivaggo dutiyo.{{</eop>}}

{{<subtitle>}}13. Parisuddhavaggavaṇṇanā{{</subtitle>}}

#### 123

Tatiyassa paṭhame **parisuddhā** ti nimmalā. **Pariyodātā** ti pabhassarā. Dutiyādīni uttānatthānevāti.

{{<eop>}}Parisuddhavaggo tatiyo.{{</eop>}}

{{<subtitle>}}14. Sādhuvaggavaṇṇanā{{</subtitle>}}

#### 134

Catutthassa paṭhame **sādhun** ti bhaddakaṃ siliṭṭhakaṃ. Dutiyādīni uttānatthānevāti. Ariyamaggavaggo uttānatthoyevāti.

{{<eop>}}Sādhuvaggo catuttho.{{</eop>}}

{{<eop>}}Tatiyapaṇṇāsakaṃ niṭṭhitaṃ.{{</eop>}}

## Catutthapaṇṇāsakaṃ

#### 155

Catutthassa paṭhamādīni uttānatthānevāti.

## 8. Kammanidānasuttavaṇṇanā

#### 174

Aṭṭhame **lobhahetukampī** ti pāṇātipātassa lobho upanissayakoṭiyā hetu hoti dosamohasampayuttopi. Iminā upāyena sabbattha attho veditabbo.

## 9. Parikkamanasuttavaṇṇanā

#### 175

Navame **parikkamanaṃ hotī** ti parivajjanaṃ hoti.

## 10. Cundasuttavaṇṇanā

#### 176

Dasame **kammāraputtassā** ti suvaṇṇakāraputtassa. **Kassa no tvan** ti kassa nu tvaṃ. **Pacchābhūmakā** ti pacchābhūmivāsikā. **Kamaṇḍalukā** ti kamaṇḍaludhārino. **Sevālamālikā** ti sevālamālā viya dhārenti. Sevālapaṭanivāsitātipi vuttameva. **Udakorohakā** ti sāyatatiyakaṃ udakorohanānuyogamanuyuttā. **Āmaseyyāsī** ti hatthena parimajjeyyāsi.

## 11. Jāṇussoṇisuttavaṇṇanā

#### 177

Ekādasame **upakappatū** ti pāpuṇātu. **Ṭhāne** ti okāse. **No aṭṭhāne** ti no anokāse. **Nerayikānaṃ āhāro** nāma tattha nibbattanakammameva. Teneva hi te tattha yāpenti. **Tiracchānayonikānaṃ** pana tiṇapaṇṇādivasena āhāro veditabbo. **Manussānaṃ** odanakummāsādivasena, **devānaṃ** sudhābhojanādivasena, **pettivesayikānaṃ** kheḷasiṅghāṇikādivasena. **Yaṃ vā pan’assa ito anuppavecchantī** ti yaṃ tassa mittādayo ito dadantā anupavesenti. Pettivesayikā eva hi paradattūpajīvino honti, na aññesaṃ parehi dinnaṃ upakappati. **Dāyakopi anipphalo** ti yaṃ sandhāya taṃ dānaṃ dinnaṃ, tassa upakappatu vā mā vā, dāyakena pana na sakkā nipphalena bhavituṃ, dāyako tassa dānassa vipākaṃ labhatiyeva.

**Aṭṭhānepi bhavaṃ Gotamo parikappaṃ vadatī** ti anokāse uppannepi tasmiṃ ñātake bhavaṃ Gotamo dānassa phalaṃ parikappetiyeva paññāpetiyevāti pucchati. Brāhmaṇassa hi “evaṃ dinnassa dānassa phalaṃ dāyako na labhatī” ti laddhi. Ath’assa Bhagavā pañhaṃ paṭijānitvā “dāyako nāma yattha katthaci puññaphalūpajīviṭṭhāne nibbatto dānassa phalaṃ labhatiyevā” ti dassetuṃ **idha brāhmaṇā** ti ādim āha. **So tattha lābhī hotī** ti so tattha hatthiyoniyaṃ nibbattopi maṅgalahatthiṭṭhānaṃ patvā lābhī hoti. Assādīsupi eseva nayo. Sādhuvaggo uttānatthoyevāti.

{{<eop>}}Jāṇussoṇivaggo dutiyo.{{</eop>}}

{{<eop>}}Catutthapaṇṇāsakaṃ niṭṭhitaṃ.{{</eop>}}

{{<subtitle>}}21. Karajakāyavaggo{{</subtitle>}}

#### 211

Pañcamassa paṭhamādīni uttānatthāneva.

## 6. Saṃsappanīyasuttavaṇṇanā

#### 216

Chaṭṭhe **saṃsappanīyapariyāyaṃ vo, bhikkhave, dhammapariyāyan** ti saṃsappanassa kāraṇaṃ desanāsaṅkhātaṃ dhammadesanaṃ. **Saṃsappatī** ti taṃ kammaṃ karonto āsappati parisappati vipphandati. **Jimhā gatī** ti tena kammena yaṃ gatiṃ gamissati, sā jimhā hoti. **Jimhupapattī** ti tassa yaṃ gatiṃ upapajjissati, sāpi jimhāva hoti. **Saṃsappajātikā** ti saṃsappanasabhāvā. **Bhūtā bhūtassa upapatti hotī** ti bhūtasmā sabhāvato vijjamānakammā sattassa nibbatti hoti. **Phassā phusantī** ti vipākaphassā phusanti.

## 7-8. Sañcetanikasuttadvayavaṇṇanā

#### 217-218

Sattame **sañcetanikānan** ti cetetvā pakappetvā katānaṃ. **Upacitānan** ti citānaṃ vaḍḍhitānaṃ. **Appaṭisaṃveditvā** ti tesaṃ kammānaṃ vipākaṃ avediyitvā. **Byantībhāvan** ti vigatantabhāvaṃ tesaṃ kammānaṃ paricchedaparivaṭumatākaraṇaṃ. **Tañca kho diṭṭheva dhamme** ti tañ ca kho vipākaṃ diṭṭhadhammavedanīyaṃ diṭṭheva dhamme. **Upapajjan** ti upapajjavedanīyaṃ anantare attabhāve. **Apare vā pariyāye** ti aparapariyāyavedanīyaṃ pana saṃsārappavatte sati sahassimepi attabhāveti. Iminā idaṃ dasseti “saṃsārappavatte paṭiladdhavipākārahakamme na vijjati so jagatippadeso, yattha ṭhito mucceyya pāpakammā” ti. **Tividhā** ti tippakārā. **Kāyakammantasandosabyāpattī** ti kāyakammantasaṅkhātā vipatti. Iminā nayena sabbapadāni veditabbāni. Aṭṭhame **apaṇṇako maṇī** ti samantato caturasso pāsako.

## 9. Karajakāyasuttavaṇṇanā

#### 219

Navame **dukkhassā** ti vipākadukkhassa, vaṭṭadukkhasseva vā. Imasmiṃ sutte maṇiopammaṃ natthi. **Evaṃ vigatābhijjho** ti **evan** ti nipātamattaṃ. Yathā vā mettaṃ bhāventā vigatābhijjhā bhavanti, evaṃ vigatābhijjho. Evamassa vigatābhijjhatādīhi nīvaraṇavikkhambhanaṃ dassetvā idāni akusalanissaraṇāni kathento **mettāsahagatenā** ti ādim āha. **Appamāṇan** ti appamāṇasattārammaṇatāya ciṇṇavasitāya vā appamāṇaṃ. **Pamāṇakataṃ kammaṃ** nāma kāmāvacarakammaṃ. **Na taṃ tatrāvatiṭṭhatī** ti taṃ mahogho parittaṃ udakaṃ viya attano okāsaṃ gahetvā ṭhātuṃ na sakkoti, atha kho naṃ oghe parittaṃ udakaṃ viya idameva appamāṇaṃ kammaṃ ajjhottharitvā attano vipākaṃ nibbatteti. **Daharatagge** ti daharakālato paṭṭhāya.

**Nāyaṃ kāyo ādāyagamaniyo** ti imaṃ kāyaṃ gahetvā paralokaṃ gantuṃ nāma na sakkāti attho. **Cittantaro** ti cittakāraṇo, atha vā citteneva antariko. Ekasseva hi cuticittassa anantarā dutiye paṭisandhicitte devo nāma hoti, nerayiko nāma hoti, tiracchānagato nāma hoti. Purimanayepi cittena kāraṇabhūtena devo nerayiko vā hotī ti attho. **Sabbaṃ taṃ idha vedanīyan** ti diṭṭhadhammavedanīyakoṭṭhāsavanetaṃ vuttaṃ. **Na taṃ anugaṃ bhavissatī** ti mettāya upapajjavedanīyabhāvassa upacchinnattā upapajjavedanīyavasena na anugataṃ bhavissati. Idaṃ sotāpannasakadāgāmiariyapuggalānaṃ paccavekkhaṇaṃ veditabbaṃ. **Anāgāmitāyā** ti jhānānāgāmitāya. **Idhapaññassā** ti imasmiṃ sāsane paññā idhapaññā nāma, sāsanacaritāya ariyapaññāya ṭhitassa ariyasāvakassāti attho. **Uttarivimuttin** ti arahattaṃ. Dasamaṃ uttānatthamevāti.

{{<eop>}}Karajakāyavaggo paṭhamo.{{</eop>}}

{{<subtitle>}}22. Sāmaññavaggavaṇṇanā{{</subtitle>}}

#### 221

Dutiyassa paṭhamaṃ ādiṃ katvā sabbā peyyālatanti uttānatthāyevāti.

{{<eof>}}
    Manorathapūraṇiyā aṅguttaranikāya-aṭṭhakathāya<br>
    Dasakanipātassa saṃvaṇṇanā niṭṭhitā.
{{</eof>}}