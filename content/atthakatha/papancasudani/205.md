---
title: "Brāhmaṇavaggo"
subtitle: ""
language: "pi"
date: 2022-07-26T18:00:26+08:00
lastmod: 2022-07-26T18:00:26+08:00
draft: false
brewing: false
weight: 10
---

{{<subtitle>}}1. Brahmāyusuttavaṇṇanā{{</subtitle>}}

#### 383

**Evaṃ me sutan** ti brahmāyusuttaṃ. Tattha **mahatā bhikkhusaṅghena saddhin** ti **mahatā** ti guṇamahattenapi mahatā, saṅkhyāmahattenapi. So hi bhikkhusaṅghe guṇehipi mahā ahosi appicchatādiguṇasamannāgatattā, saṅkhyāyapi mahā pañcasatasaṅkhyattā. Bhikkhūnaṃ saṅghena **bhikkhusaṅghena**, diṭṭhisīlasāmaññasaṅghātasaṅkhātena samaṇagaṇenāti attho. **Saddhin** ti ekato. **Pañcamattehi bhikkhusatehī** ti pañca mattā etesanti pañcamattāni. Mattāti pamāṇaṃ vuccati, tasmā yathā bhojane mattaññūti vutte bhojane mattaṃ jānāti pamāṇaṃ jānātīti attho hoti, evamidhāpi tesaṃ bhikkhusatānaṃ pañcamattā pañcapamāṇanti evamattho daṭṭhabbo. Bhikkhūnaṃ satāni bhikkhusatāni. Tehi **pañcamattehi bhikkhusatehi**.

**Vīsavassasatiko** ti vīsādhikavassasatiko. **Tiṇṇaṃ vedānan** ti iruvedayajuvedasāmavedānaṃ. Oṭṭhapahatakaraṇavasena pāraṃ gatoti **pāragū**. Saha nighaṇḍunā ca keṭubhena ca **sanighaṇḍukeṭubhānaṃ, nighaṇḍū** ti nāmanighaṇṭurukkhādīnaṃ vevacanappakāsakaṃ satthaṃ. **Keṭubhan** ti kiriyākappavikappo kavīnaṃ upakārāya satthaṃ. Saha akkharappabhedena **sakkharappabhedānaṃ. Akkharappabhedo** ti sikkhā ca nirutti ca. **Itihāsapañcamānan** ti āthabbaṇavedaṃ catutthaṃ katvā “itiha āsa itiha āsā” ti īdisavacanappaṭisaṃyutto purāṇakathāsaṅkhāto itihāso pañcamo etesanti itihāsapañcamā, tesaṃ **itihāsapañcamānaṃ**. Padañca tadavasesañca byākaraṇaṃ adhīyati pavedeti cāti **padako veyyākaraṇo. Lokāyataṃ** vuccati vitaṇḍavādasatthaṃ. **Mahāpurisalakkhaṇan** ti mahāpurisānaṃ buddhādīnaṃ lakkhaṇadīpakaṃ dvādasasahassaganthappamāṇaṃ satthaṃ, yattha soḷasasahassagāthāparimāṇāya **buddhamantā** nāma ahesuṃ, yesaṃ vasena “iminā lakkhaṇena samannāgatā buddhā nāma honti, iminā paccekabuddhā nāma honti, iminā dve aggasāvakā, asītimahāsāvakā, buddhamātā, buddhapitā, aggupaṭṭhāko, aggupaṭṭhāyikā, rājā cakkavattī” ti ayaṃ viseso ñāyati. **Anavayo** ti imesu lokāyatamahāpurisalakkhaṇesu anūno paripūrakārī, avayo na hotīti vuttaṃ hoti. Avayo nāma yo tāni atthato ca ganthato ca sandhāretuṃ na sakkoti. **Assosi kho** tiādīsu yaṃ vattabbaṃ siyā, taṃ sāleyyakasutte <small>(ma. ni. 1.439 ādayo)</small> vuttameva.

#### 384

**Ayaṃ tātā** ti ayaṃ mahallakatāya gantuṃ asakkonto māṇavaṃ āmantetvā evamāha. Api ca esa brāhmaṇo cintesi “imasmiṃ loke ‘ahaṃ buddho ahaṃ buddho’ ti uggatassa nāmaṃ gahetvā bahū janā vicaranti, tasmā na me anussavamatteneva upasaṅkamituṃ yuttaṃ. Ekaccañhi upasaṅkamantassa apakkamanampi garu hoti, anatthopi uppajjati. Yaṃnūnāhaṃ mama antevāsikaṃ pesetvā ‘buddho vā no vā’ ti jānitvā upasaṅkameyyan” ti tasmā māṇavaṃ āmantetvā “ayaṃ tātā” tiādimāha. **Taṃ bhavantan** ti tassa bhavato. **Tathā santaṃyevā** ti tathā satoyeva. Idañhi itthambhūtākhyānatthe upayogavacanaṃ. **Yathā kathaṃ panāhaṃ, bho** ti ettha kathaṃ panāhaṃ, bho, taṃ bhavantaṃ gotamaṃ jānissāmi, yathā sakkā so ñātuṃ, tathā me ācikkhāti attho. **Yathā** ti vā nipātamattamevetaṃ. **Kathan** ti ayaṃ ākārapucchā, kenākārenāhaṃ bhavantaṃ gotamaṃ jānissāmīti attho.

Evaṃ vutte kira naṃ upajjhāyo – “kiṃ tvaṃ, tāta, pathaviyaṃ ṭhito pathaviṃ na passāmīti viya candimasūriyānaṃ obhāse ṭhito candimasūriye na passāmīti viya vadasī” ti ādīni vatvā jānanākāraṃ dassento **āgatāni kho tātā** tiādimāha. Tattha **mantesū** ti vedesu. Tathāgato kira uppajjissatīti paṭikacceva suddhāvāsā devā vedesu lakkhaṇāni pakkhipitvā “buddhamantā nāma ete” ti brāhmaṇavesena vede vācenti “tadanusārena mahesakkhā sattā tathāgataṃ jānissantī” ti. Tena pubbe vedesu mahāpurisalakkhaṇāni āgacchanti. Parinibbute pana tathāgate anukkamena antaradhāyanti, tena etarahi natthi. **Mahāpurisassā** ti paṇidhisamādānañāṇakaruṇādiguṇamahato purisassa. **Dveyeva gatiyo** ti dve eva niṭṭhā. Kāmañcāyaṃ gatisaddo – “pañca kho imā, sāriputta, gatiyo” tiādīsu <small>(ma. ni. 1.153)</small> bhavabhede vattati, “gati migānaṃ pavanan” tiādīsu <small>(pari. 339)</small> nivāsaṭṭhāne, “evaṃ adhimattagatimanto” tiādīsu <small>(ma. ni. 1.161)</small> paññāya, “gatigatan” tiādīsu visaṭabhāve, idha pana niṭṭhāyaṃ vattatīti veditabbo. Tattha kiñcāpi yehi samannāgato rājā hoti, na teheva buddho hoti, jātisāmaññato pana tāniyeva tānīti vuccanti. Tena vuttaṃ – “yehi samannāgatassā” ti. **Sace agāraṃ ajjhāvasatī** ti yadi agāre vasati, rājā hoti cakkavattī. Catūhi acchariyadhammehi saṅgahavatthūhi ca lokaṃ rañjanato **rājā**. Cakkaratanaṃ vatteti, catūhi sampatticakkehi vatteti, tehi ca paraṃ vatteti, parahitāya ca iriyāpathacakkānaṃ vatto etasmiṃ atthīti **cakkavattī**. Ettha ca rājāti sāmaññaṃ, cakkavattīti visesanaṃ. Dhammena caratīti **dhammiko**, ñāyena samena vattatīti attho. Dhammena rajjaṃ labhitvā rājā jātoti **dhammarājā**. Parahitadhammakaraṇena vā **dhammiko**, attahitadhammakaraṇena **dhammarājā**. Caturantāya issaroti **cāturanto**, catusamuddantāya catubbidhadīpabhūsitāya ca pathaviyā issaroti attho. Ajjhattaṃ kopādipaccatthike bahiddhā ca sabbarājāno vijesīti **vijitāvī. Janapadatthāvariyappatto** ti janapade thāvarabhāvaṃ dhuvabhāvaṃ patto, na sakkā kenaci cāletuṃ, janapado vā tamhi thāvariyappatto anussukko sakammanirato acalo asampavedhīti janapadatthāvariyappatto. **Seyyathidan** ti nipāto, tassa tāni katamānīti attho. **Cakkaratanan** tiādīsu cakkañca taṃ ratijananatthena ratanañcāti **cakkaratanaṃ**. Es’eva nayo sabbattha.

Imesu pana ratanesu ayaṃ cakkavattirājā cakkaratanena ajitaṃ jināti, hatthiassaratanehi vijite yathāsukhaṃ anuvicarati, pariṇāyakaratanena vijitamanurakkhati, sesehi upabhogasukhamanubhavati. Paṭhamena cassa ussāhasattiyogo, hatthiassagahapatiratanehi pabhusattiyogo, pacchimena mantasattiyogo suparipuṇṇo hoti, itthimaṇiratanehi tividhasattiyogaphalaṃ. So itthimaṇiratanehi bhogasukhamanubhavati, sesehi issariyasukhaṃ. Visesato cassa purimāni tīṇi adosakusalamūlajanitakammānubhāvena sampajjanti, majjhimāni alobhakusalamūlajanitakammānubhāvena, pacchimamekaṃ amohakusalamūlajanitakammānubhāvenāti veditabbaṃ. Ayam ettha saṅkhepo, vitthāro pana bojjhaṅgasaṃyutte ratanasuttassa <small>(saṃ. ni. 5.222-223)</small> upadesato gahetabbo. Api ca bālapaṇḍitasuttepi <small>(ma. ni. 3.255)</small> imesaṃ ratanānaṃ uppattikkamena saddhiṃ vaṇṇanā āgamissati.

**Parosahassan** ti atirekasahassaṃ. **Sūrā** ti abhīrukajātikā. **Vīraṅgarūpā** ti devaputtasadisakāyā, evaṃ tāva eke vaṇṇayanti, ayaṃ pan’ettha sabhāvo – **vīrā** ti uttamasūrā vuccanti. Vīrānaṃ aṅgaṃ vīraṅgaṃ, vīrakāraṇaṃ vīriyanti vuttaṃ hoti. Vīraṅgaṃ rūpaṃ etesanti **vīraṅgarūpā**, vīriyamayasarīrā viyāti vuttaṃ hoti. **Parasenappamaddanā** ti sace paṭimukhaṃ tiṭṭheyya parasenā, taṃ maddituṃ samatthāti adhippāyo. **Dhammenā** ti “pāṇo na hantabbo” ti ādinā pañcasīladhammena.

**Arahaṃ hoti sammāsambuddho loke vivaṭṭacchado** ti ettha rāgadosamohamānadiṭṭhiavijjāduccaritachadanehi sattahi paṭicchanne kilesandhakāraloke taṃ chadanaṃ vivaṭṭetvā samantato sañjātāloko hutvā ṭhitoti **vivaṭṭacchado**. Tattha paṭhamena padena pūjārahatā, dutiyena tassā hetu yasmā sammāsambuddhoti, tatiyena buddhattahetubhūtā vivaṭṭacchadatā vuttā ti veditabbā. Atha vā vivaṭṭo ca vicchado cāti **vivaṭṭacchado**, vaṭṭarahito chadanarahito cāti vuttaṃ hoti. Tena arahaṃ vaṭṭābhāvena, sammāsambuddho chadanābhāvenāti evaṃ purimapadadvayasseva hetudvayaṃ vuttaṃ hoti. Dutiyavesārajjena cettha purimasiddhi, paṭhamena dutiyasiddhi, tatiyacatutthehi tatiyasiddhi hoti. Purimañca dhammacakkhuṃ, dutiyaṃ buddhacakkhuṃ, tatiyaṃ samantacakkhuṃ sādhetītipi veditabbaṃ. **Tvaṃ mantānaṃ paṭiggahetā** ti imināssa sūrabhāvaṃ janeti.

#### 385

Sopi tāya ācariyakathāya lakkhaṇesu vigatasammoho ekobhāsajāto viya buddhamante sampassamāno **evaṃ, bho** ti āha. Tassattho – yathā, bho, maṃ tvaṃ vadasi, evaṃ karissāmīti. **Samannesī** ti gavesi, ekaṃ dveti vā gaṇayanto samānayi. **Addasā kho** ti kathaṃ addasa? Buddhānañhi nisinnānaṃ vā nipannānaṃ vā koci lakkhaṇaṃ pariyesituṃ na sakkoti, ṭhitānaṃ pana caṅkamantānaṃ vā sakkoti. Tasmā lakkhaṇapariyesanatthaṃ āgataṃ disvā buddhā uṭṭhāyāsanā tiṭṭhanti vā caṅkamaṃ vā adhiṭṭhahanti. Iti lakkhaṇadassanānurūpe iriyāpathe vattamānassa addasa. **Yebhuyyenā** ti pāyena, bahukāni addasa, appāni na addasāti attho. Tato yāni na addasa, tesaṃ dīpanatthaṃ vuttaṃ **ṭhapetvā dve** ti. **Kaṅkhatī** ti “aho vata passeyyan” ti patthanaṃ uppādeti. **Vicikicchatī** ti tato tato tāni vicinanto kicchati na sakkoti daṭṭhuṃ. **Nādhimuccatī** ti tāya vicikicchāya sanniṭṭhānaṃ na gacchati. **Na sampasīdatī** ti tato “paripuṇṇalakkhaṇo ayan” ti Bhagavati pasādaṃ nāpajjati. Kaṅkhāya vā dubbalā vimati vuttā, vicikicchāya majjhimā, anadhimuccanatāya balavatī, asampasādena tehi tīhi dhammehi cittassa kālussiyabhāvo. **Kosohite** ti vatthikosena paṭicchanne. **Vatthaguyhe** ti aṅgajāte. Bhagavato hi vāraṇasseva kosohitavatthaguyhaṃ suvaṇṇavaṇṇaṃ padumagabbhasamānaṃ, taṃ so vatthapaṭicchannattā, antomukhagatāya ca jivhāya pahūtabhāvaṃ asallakkhento tesu dvīsu lakkhaṇesu kaṅkhī ahosi vicikicchī.

**Atha kho Bhagavā** ti atha Bhagavā cintesi – “sacāhaṃ imassa etāni dve lakkhaṇāni na dassessāmi, nikkaṅkho na bhavissati. Etassa kaṅkhāya sati ācariyopissa nikkaṅkho na bhavissati, atha maṃ dassanāya na āgamissati, anāgato dhammaṃ na sossati, dhammaṃ asuṇanto tīṇi sāmaññaphalāni na sacchikarissati. Etasmiṃ pana nikkaṅkhe ācariyopissa nikkaṅkho maṃ upasaṅkamitvā dhammaṃ sutvā tīṇi sāmaññaphalāni sacchikarissati. Etadatthaṃ yeva ca mayā pāramiyo pūritā. Dassessāmissa tāni lakkhaṇānī” ti.

**Tathārūpaṃ iddhābhisaṅkhāramakāsi**. Kathaṃrūpaṃ? Kimettha aññena vattabbaṃ? Vuttametaṃ nāgasenatthereneva milindaraññā puṭṭhena –

Āha ca dukkaraṃ, bhante nāgasena, Bhagavatā katanti. Kiṃ mahārājāti? Mahājanena hirikaraṇokāsaṃ brahmāyubrāhmaṇassa ca antevāsiuttarassa ca bāvariyassa antevāsīnaṃ soḷasabrāhmaṇānañca selassa ca brāhmaṇassa antevāsīnaṃ tisatamāṇavānañca dassesi, bhanteti. Na, mahārāja, Bhagavā guyhaṃ dasseti, chāyaṃ Bhagavā dasseti, iddhiyā abhisaṅkharitvā nivāsananivatthaṃ kāyabandhanabaddhaṃ cīvarapārutaṃ chāyārūpakamattaṃ dassesi mahārājāti. Chāyaṃ diṭṭhe sati diṭṭhoyeva. Nanu, bhanteti? Tiṭṭhatetaṃ, mahārāja, hadayarūpaṃ disvā bujjhanakasatto bhaveyya, hadayamaṃsaṃ nīharitvā dasseyya sammāsambuddhoti. Kallosi, bhante nāgasenāti.

**Ninnāmetvā** ti nīharitvā. **Anumasī** ti kathinasūciṃ viya katvā anumajji. Tathā karaṇena cettha mudubhāvo, kaṇṇasotānumasanena dīghabhāvo, nāsikasotānumasanena tanubhāvo, nalāṭacchādanena puthulabhāvo pakāsitoti veditabbo. **Ubhopi kaṇṇasotānī** tiādīsu cettha buddhānaṃ kaṇṇasotesu malaṃ vā jallikā vā natthi, dhovitvā ṭhapitarajatapanāḷikā viya honti, tathā nāsikasotesu, tānipi hi suparikammakatakañcanapanāḷikā viya ca maṇipanāḷikā viya ca honti. Tasmā jivhaṃ nīharitvā kathinasūciṃ viya katvā mukhapariyante upasaṃharanto dakkhiṇakaṇṇasotaṃ pavesetvā tato nīharitvā vāmakaṇṇasotaṃ pavesesi, tato nīharitvā dakkhiṇanāsikasotaṃ pavesetvā tato nīharitvā vāmanāsikasotaṃ pavesesi, tato nīharitvā puthulabhāvaṃ dassento rattavalāhakena aḍḍhacandaṃ viya ca suvaṇṇapattaṃ viya ca rattakambalapaṭalena vijjujotasadisāya jivhāya kevalakappaṃ nalāṭamaṇḍalaṃ paṭicchādesi.

**Yaṃnūnāhan** ti kasmā cintesi? Ahañhi mahāpurisalakkhaṇāni samannesitvā gato “diṭṭhāni te, tāta, mahāpurisalakkhaṇānī” ti ācariyena pucchito “āma, ācariyā” ti vattuṃ sakkhissāmi. Sace pana maṃ “kiriyākaraṇamassa kīdisan” ti pucchissati, taṃ vattuṃ na sakkhissāmi, na jānāmīti vutte pana ācariyo kujjhissati “nanu tvaṃ mayā sabbampetaṃ jānanatthāya pesito, kasmā ajānitvā āgatosī” ti, tasmā yannūnāhanti cintetvā anubandhi. Bhagavā nhānaṭṭhānaṃ mukhadhovanaṭṭhānaṃ sarīrapaṭijagganaṭṭhānaṃ rājarājamahāmattādīnaṃ orodhehi saddhiṃ parivāretvā nisinnaṭṭhānanti imāni cattāri ṭhānāni ṭhapetvā sesaṭṭhānesu antamaso ekagandhakuṭiyampi okāsamakāsi.

Gacchante gacchante kāle – “ayaṃ kira brahmāyubrāhmaṇassa māṇavo uttaro nāma ‘buddho vā no vā’ ti Tathāgatassa buddhabhāvaṃ vīmaṃsanto carati, buddhavīmaṃsako nāmāyan” ti pākaṭo jāto. Yamhi yamhi ṭhāne buddhā vasanti, pañca kiccāni katāneva honti, tāni heṭṭhā dassitāneva. Tattha pacchābhattaṃ alaṅkatadhammāsane nisīditvā dantakhacitaṃ cittabījaniṃ gahetvā mahājanassa dhammaṃ desente Bhagavati uttaropi avidūre nisīdati. Dhammassavanapariyosāne saddhā manussā svātanāya Bhagavantaṃ nimantetvā māṇavampi upasaṅkamitvā evaṃ vadanti – “tāta, amhehi Bhagavā nimantito, tvampi Bhagavatā saddhiṃ āgantvā amhākaṃ gehe bhattaṃ gaṇheyyāsī” ti. Punadivase tathāgato bhikkhusaṅghaparivuto gāmaṃ pavisati, uttaropi padavāre padavāre pariggaṇhanto padānupadiko anubandhati. Kulagehaṃ paviṭṭhakāle dakkhiṇodakaggahaṇaṃ ādiṃ katvā sabbaṃ olokento nisīdati. Bhattakiccāvasāne Tathāgatassa pattaṃ bhūmiyaṃ ṭhapetvā nisinnakāle māṇavakassa pātarāsabhattaṃ sajjenti. So ekamante nisinno bhuñjitvā puna āgantvā satthu santike ṭhatvā bhattānumodanaṃ sutvā Bhagavatā saddhiṃyeva vihāraṃ gacchati.

Tattha Bhagavā bhikkhūnaṃ bhattakiccapariyosānaṃ āgamento gandhamaṇḍalamāḷe nisīdati. Bhikkhūhi bhattakiccaṃ katvā pattacīvaraṃ paṭisāmetvā āgamma vanditvā kāle ārocite Bhagavā gandhakuṭiṃ pavisati, māṇavopi Bhagavatā saddhiṃyeva gacchati. Bhagavā parivāretvā āgataṃ bhikkhusaṅghaṃ gandhakuṭippamukhe ṭhito ovaditvā uyyojetvā gandhakuṭiṃ pavisati, māṇavopi pavisati. Bhagavā khuddakamañce appamattakaṃ kālaṃ nisīdati, māṇavopi avidūre olokento nisīdati. Bhagavā muhuttaṃ nisīditvā sīsokkamanaṃ dasseti, – “bhoto Gotamassa vihāravelā bhavissatī” ti māṇavo gandhakuṭidvāraṃ pidahanto nikkhamitvā ekamantaṃ nisīdati. Manussā purebhattaṃ dānaṃ datvā bhuttapātarāsā samādinnauposathaṅgā suddhuttarāsaṅgā mālāgandhādihatthā dhammaṃ suṇissāmāti vihāraṃ āgacchanti, cakkavattino khandhāvāraṭṭhānaṃ viya hoti.

Bhagavā muhuttaṃ sīhaseyyaṃ kappetvā vuṭṭhāya pubbabhāgena paricchinditvā samāpattiṃ samāpajjati. Samāpattito vuṭṭhāya mahājanassa āgatabhāvaṃ ñatvā gandhakuṭito nikkhamma mahājanaparivuto gandhamaṇḍalamāḷaṃ gantvā paññattavarabuddhāsanagato parisāya dhammaṃ deseti. Māṇavopi avidūre nisīditvā – “kiṃ nu kho samaṇo gotamo gehassitavasena parisaṃ ussādento vā apasādento vā dhammaṃ deseti, udāhu no” ti akkharakkharaṃ padaṃ padaṃ pariggaṇhāti. Bhagavā tathāvidhaṃ kathaṃ akathetvāva kālaṃ ñatvā desanaṃ niṭṭhāpesi. Māṇavo iminā niyāmena pariggaṇhanto satta māse ekato vicaritvā Bhagavato kāyadvārādīsu aṇumattampi avakkhalitaṃ na addasa. Anacchariyañcetaṃ, yaṃ buddhabhūtassa manussabhūto māṇavo na passeyya, yassa bodhisattabhūtassa chabbassāni padhānabhūmiyaṃ amanussabhūto māro devaputto gehassitavitakkamattampi adisvā buddhabhūtaṃ ekasaṃvaccharaṃ anubandhitvā kiñci apassanto –

> “Satta vassāni Bhagavantaṃ, anubandhiṃ padāpadaṃ;  
> Otāraṃ nādhigacchissaṃ, sambuddhassa satīmato” ti. <small>(su. ni. 448)</small> –

Ādigāthāyo vatvā pakkāmi. Tato māṇavo cintesi – “ahaṃ bhavantaṃ gotamaṃ satta māse anubandhamāno kiñci vajjaṃ na passāmi. Sace panāhaṃ aññe pi satta māse satta vā vassāni vassasataṃ vā vassasahassaṃ vā anubandheyyaṃ, nevassa vajjaṃ passeyyaṃ. Ācariyo kho pan’assa me mahallako, yogakkhemaṃ nāma na sakkā jānituṃ. Samaṇassa Gotamassa sabhāvaguṇeneva buddhabhāvaṃ vatvā mayhaṃ ācariyassa ārocessāmī” ti Bhagavantaṃ āpucchitvā bhikkhusaṅghaṃ vanditvā nikkhami.

Ācariyassa santikañca pana gantvā – “kacci, tāta uttara, taṃ bhavantaṃ gotamaṃ tathāsantaṃ yeva saddo abbhuggato” ti pucchito, “ācariya, kiṃ vadesi? Cakkavāḷaṃ atisambādhaṃ, bhavaggaṃ atinīcaṃ, tassa hi, bhoto Gotamassa ākāsaṃ viya apariyanto guṇagaṇo. Tathāsantaṃyeva, bho, taṃ bhavantaṃ gotaman” ti ādīni vatvā yathādiṭṭhāni dvattiṃsamahāpurisalakkhaṇāni paṭipāṭiyā ācikkhitvā kiriyasamācāraṃ ācikkhi. Tena vuttaṃ – “atha kho uttaro māṇavo…pe… ediso ca ediso ca bhavaṃ gotamo tato ca bhiyyo” ti.

#### 386

Tattha **suppatiṭṭhitapādo** ti yathā hi aññesaṃ bhūmiyaṃ pādaṃ ṭhapentānaṃ aggatalaṃ vā paṇhi vā passaṃ vā paṭhamaṃ phusati, vemajjhaṃ vā pana chiddaṃ hoti, ukkhipantānampi aggatalādīsu ekakoṭṭhāsova paṭhamaṃ uṭṭhahati, na evaṃ tassa. Tassa pana suvaṇṇapādukatalaṃ viya ekappahāreneva sakalaṃ pādatalaṃ bhūmiṃ phusati, bhūmito uṭṭhahati. Tasmā “suppatiṭṭhitapādo kho pana so bhavaṃ gotamo” ti vadati.

Tatridaṃ Bhagavato suppatiṭṭhitapādatāya – sacepi hi Bhagavā anekasataporisaṃ narakaṃ akkamissāmīti pādaṃ nīharati, tāvadeva ninnaṭṭhānaṃ vātapūritaṃ viya kammārabhastaṃ unnamitvā pathavīsamaṃ hoti, unnataṭṭhānampi anto pavisati. Dūre akkamissāmīti abhinīharantassa sineruppamāṇopi pabbato seditavettaṅkuro viya namitvā pādasamīpaṃ āgacchati. Tathā hissa yamakapāṭihāriyaṃ katvā yugandharapabbataṃ akkamissāmīti pāde abhinīharato pabbato namitvā pādasamīpaṃ āgato, so taṃ akkamitvā dutiyapādena tāvatiṃsabhavanaṃ akkami. Na hi cakkalakkhaṇena patiṭṭhātabbaṭṭhānaṃ visamaṃ bhavituṃ sakkoti. Khāṇu vā kaṇḍako vā sakkharakathalā vā uccārapassāvo vā kheḷasiṅghāṇikādīni vā purimatarāva apagacchanti, tattha tattheva ca pathaviṃ pavisanti. Tathāgatassa hi sīlatejena paññātejena dhammatejena dasannaṃ pāramīnaṃ ānubhāvena ayaṃ mahāpathavī samā mudu pupphābhikiṇṇā hoti. Tatra tathāgato samaṃ pādaṃ nikkhipati, samaṃ uddharati, sabbāvantehi pādatalehi bhūmiṃ phusati.

**Cakkānī** ti dvīsu pādesu dve cakkāni. Tesaṃ arā ca nemi ca nābhi ca pāḷiyaṃ vuttāva. **Sabbākāraparipūrānī** ti iminā pana ayaṃ viseso veditabbo – tesaṃ kira cakkānaṃ pādatalassa majjhe nābhi dissati, nābhiparicchinnā vaṭṭalekhā dissati, nābhimukhaparikkhepapaṭṭo dissati, panāḷimukhaṃ dissati, arā dissanti, aresu vaṭṭalekhā dissanti, nemī dissanti, nemimaṇikā dissanti. Idaṃ tāva pāḷiāgatameva.

Sambahulavāro pana anāgato, so evaṃ daṭṭhabbo – satti siri vaccho nandi sovattiko vaṭaṃsako vaḍḍhamānakaṃ macchayugalaṃ bhaddapīṭhaṃ aṅkusaṃ tomaro pāsādo toraṇaṃ setacchattaṃ khaggo tālavaṇṭaṃ morahatthako vāḷabījanī uṇhīsaṃ patto maṇi kusumadāmaṃ nīluppalaṃ rattuppalaṃ setuppalaṃ padumaṃ puṇḍarīkaṃ puṇṇaghaṭo puṇṇapāti samuddo cakkavāḷo himavā sineru candimasūriyā nakkhattāni cattāro mahādīpā dveparittadīpasahassāni, antamaso cakkavattirañño parisaṃ upādāya sabbo cakkalakkhaṇasseva parivāro.

**Āyatapaṇhī** ti dīghapaṇhi, paripuṇṇapaṇhīti attho. Yathā hi aññesaṃ aggapādo dīgho hoti, paṇhimatthake jaṅghā patiṭṭhāti, paṇhi tacchetvā ṭhapitā viya hoti, na evaṃ Tathāgatassa. Tathāgatassa pana catūsu koṭṭhāsesu dve koṭṭhāsā aggapādo hoti, tatiye koṭṭhāse jaṅghā patiṭṭhāti, catutthe koṭṭhāse āraggena vaṭṭetvā ṭhapitā viya rattakambale geṇḍukasadisā paṇhi hoti.

**Dīghaṅgulī** ti yathā aññesaṃ kāci aṅguli dīghā hoti, kāci rassā, na evaṃ Tathāgatassa. Tathāgatassa pana makkaṭasseva dīghahatthapādaṅguliyo mūle thūlā anupubbena gantvā agge tanukā niyyāsatelena madditvā vaṭṭitaharitālavaṭṭisadisā honti. Tena vuttaṃ “dīghaṅgulī” ti.

**Mudutalunahatthapādo** ti sappimaṇḍe osādetvā ṭhapitaṃ satavāravihatakappāsapaṭalaṃ viya mudū, jātamattakumārassa viya ca niccakālaṃ talunā ca hatthapādā assāti mudutalunahatthapādo.

**Jālahatthapādo** ti na cammena paṭibaddhaaṅgulantaro. Ediso hi phaṇahatthako purisadosena upahato pabbajjampi na labhati. Tathāgatassa pana catasso hatthaṅguliyo pañcapi pādaṅguliyo ekappamāṇā honti, tāsaṃ ekappamāṇattāya yavalakkhaṇaṃ aññamaññaṃ paṭivijjhitvā tiṭṭhati. Ath’assa hatthapādā kusalena vaḍḍhakinā yojitajālavātapānasadisā honti. Tena vuttaṃ “jālahatthapādo” ti.

Uddhaṃ patiṭṭhitagopphakattā ussaṅkhā pādā assāti **ussaṅkhapādo**. Aññesañhi piṭṭhipāde gopphakā honti. Tena tesaṃ pādā āṇibaddhā viya thaddhā honti, na yathāsukhaṃ parivattanti, gacchantānaṃ pādatalāni na dissanti. Tathāgatassa pana abhiruhitvā upari gopphakā patiṭṭhahanti. Tenassa nābhito paṭṭhāya uparimakāyo nāvāya ṭhapitasuvaṇṇapaṭimā viya niccalo hoti, adhokāyova iñjati. Sukhena pādā parivattanti. Puratopi pacchatopi ubhayapassesupi ṭhatvā passantānaṃ pādatalāni paññāyanti, na hatthīnaṃ viya pacchatoyeva.

**Eṇijaṅgho** ti eṇimigasadisajaṅgho maṃsussadena paripuṇṇajaṅgho, na ekato baddhapiṇḍikamaṃso, samantato samasaṇṭhitena maṃsena parikkhittāhi suvaṭṭitāhi sāligabbhasadisāhi jaṅghāhi samannāgatoti attho.

**Anonamanto** ti anamanto. Etenassa akhujjaavāmanabhāvo dīpito. Avasesajanā hi khujjā vā honti vāmanā vā, khujjānaṃ uparimakāyo aparipuṇṇo hoti, vāmanānaṃ heṭṭhimakāyo. Te aparipuṇṇakāyattā na sakkonti anonamantā jaṇṇukāni parimajjituṃ. Tathāgato pana paripuṇṇaubhayakāyattā sakkoti.

Usabhavāraṇādīnaṃ viya suvaṇṇapadumakaṇṇikasadise kose ohitaṃ paṭicchannaṃ vatthaguyhaṃ assāti **kosohitavatthaguyho. Vatthaguyhan** ti vatthena gūhitabbaṃ aṅgajātaṃ vuccati.

**Suvaṇṇavaṇṇo** ti jātihiṅgulakena majjitvā dīpidāṭhāya ghaṃsitvā gerukaparikammaṃ katvā ṭhapitaghanasuvaṇṇarūpakasadisoti attho. Etenassa ghanasiniddhasaṇhasarīrataṃ dassetvā chavivaṇṇadassanatthaṃ **kañcanasannibhattaco** ti vuttaṃ, purimassa vā vevacanameva etaṃ.

**Rajojallan** ti rajo vā malaṃ vā. **Na upalimpatī** ti na laggati, padumapalāsato udakabindu viya vivaṭṭati. Hatthadhovanapādadhovanādīni pana utuggahaṇatthāya c’eva dāyakānaṃ puññaphalatthāya ca buddhā karonti, vattasīsenāpi ca karontiyeva. Senāsanaṃ pavisantena hi bhikkhunā pāde dhovitvā pavisitabbanti vuttametaṃ.

**Uddhaggalomo** ti āvaṭṭapariyosāne uddhaggāni hutvā mukhasobhaṃ ullokayamānāni viya ṭhitāni lomāni assāti uddhaggalomo.

**Brahmujugatto** ti brahmā viya ujugatto, ujumeva uggatadīghasarīro. Yebhuyyena hi sattā khandhe kaṭiyaṃ jāṇūsūti tīsu ṭhānesu namanti. Te kaṭiyaṃ namantā pacchato namanti, itaresu dvīsu ṭhānesu purato. Dīghasarīrā paneke passavaṅkā honti, eke mukhaṃ unnāmetvā nakkhattāni gaṇayantā viya caranti, eke appamaṃsalohitā sūlasadisā honti, pavedhamānā gacchanti. Tathāgato pana ujumeva uggantvā dīghappamāṇo devanagare ussitasuvaṇṇatoraṇaṃ viya hoti.

**Sattussado** ti dve hatthapiṭṭhiyo dve pādapiṭṭhiyo dve aṃsakūṭāni khandhoti imesu sattasu ṭhānesu paripuṇṇamaṃsussado assāti sattussado. Aññesaṃ pana hatthapādapiṭṭhīsu nhārujālā paññāyanti, aṃsakūṭakhandhesu aṭṭhikoṭiyo, te manussapetā viya khāyanti, na tathāgato. Tathāgato pana sattasu ṭhānesu paripuṇṇamaṃsussadattā nigūḷhanhārujālehi hatthapiṭṭhādīhi vaṭṭetvā ṭhapitasuvaṇṇavaṇṇāliṅgasadisena khandhena silārūpakaṃ viya cittakammarūpakaṃ viya ca khāyati.

Sīhassa pubbaddhaṃ viya kāyo assāti **sīhapubbaddhakāyo**. Sīhassa hi puratthimakāyova paripuṇṇo hoti, pacchimakāyo aparipuṇṇo. Tathāgatassa pana sīhassa pubbaddhakāyova sabbo kāyo paripuṇṇo. Sopi sīhasseva na tattha tattha vinatunnatādivasena dussaṇṭhitavisaṇṭhito, dīghayuttaṭhāne pana dīgho, rassakisathūlaanuvaṭṭitayuttaṭṭhānesu tathāvidhova hoti. Vuttañ h’etaṃ –

“Manāpiye ca kho, bhikkhave, kammavipāke paccupaṭṭhite yehi aṅgehi dīghehi sobhati, tāni aṅgāni dīghāni saṇṭhahanti. Yehi aṅgehi rassehi sobhati, tāni aṅgāni rassāni saṇṭhahanti. Yehi aṅgehi thūlehi sobhati, tāni aṅgāni thūlāni saṇṭhahanti. Yehi aṅgehi kisehi sobhati, tāni aṅgāni kisāni saṇṭhahanti. Yehi aṅgehi vaṭṭehi sobhati, tāni aṅgāni vaṭṭāni saṇṭhahantī” ti.

Iti nānācittena puññacittena cittito dasahi pāramīhi sajjito Tathāgatassa attabhāvo, tassa loke sabbasippino vā iddhimanto vā paṭirūpakampi kātuṃ na sakkonti.

**Citantaraṃso** ti antaraṃsaṃ vuccati dvinnaṃ koṭṭānamantaraṃ, taṃ citaṃ paripuṇṇamassāti citantaraṃso. Aññesañhi taṃ ṭhānaṃ ninnaṃ hoti, dve piṭṭhikoṭṭā pāṭiyekkaṃ paññāyanti. Tathāgatassa pana kaṭito paṭṭhāya maṃsapaṭalaṃ yāva khandhā uggamma samussitasuvaṇṇaphalakaṃ viya piṭṭhiṃ chādetvā patiṭṭhitaṃ.

**Nigrodhaparimaṇḍalo** ti nigrodho viya parimaṇḍalo. Yathā paṇṇāsahatthatāya vā satahatthatāya vā samakkhandhasākho nigrodho dīghatopi vitthāratopi ekappamāṇova hoti, evaṃ kāyatopi byāmatopi ekappamāṇo. Yathā aññesaṃ kāyo vā dīgho hoti byāmo vā, na evaṃ visamappamāṇoti attho. Teneva “yāvatakvassa kāyo” tiādi vuttaṃ. Tattha yāvatako assāti **yāvatakvassa**.

**Samavaṭṭakkhandho** ti samavaṭṭitakkhandho. Yathā eke koñcā viya bakā viya varāhā viya ca dīghagalā vaṅkagalā puthulagalā ca honti, kathanakāle sirājālaṃ paññāyati, mando saro nikkhamati, na evaṃ tassa. Tathāgatassa pana suvaṭṭitasuvaṇṇāliṅgasadiso khandho hoti, kathanakāle sirājālaṃ na paññāyati, meghassa viya gajjato saro mahā hoti.

**Rasaggasaggī** ti ettha rasaṃ gasantīti rasaggasā, rasaharaṇīnametaṃ adhivacanaṃ, tā aggā assāti rasaggasaggī. Tathāgatassa hi satta rasaharaṇisahassāni uddhaggāni hutvā gīvāyameva paṭimukkāni. Tilaphalamattopi āhāro jivhagge ṭhapito sabbaṃ kāyaṃ anupharati, teneva mahāpadhānaṃ padahantassa ekataṇḍulādīhipi kāḷāyayūsapasatenāpi kāyassa yāpanaṃ ahosi. Aññesaṃ pana tathā abhāvā na sakalakāyaṃ ojā pharati, tena te bahvābādhā honti. Idaṃ lakkhaṇaṃ appābādhatāsaṅkhātassa nissandaphalassa vasena pākaṭaṃ hoti.

Sīhasseva hanu assāti **sīhahanu**. Tattha sīhassa heṭṭhimahanumeva paripuṇṇaṃ hoti, na uparimaṃ. Tathāgatassa pana sīhassa heṭṭhimaṃ viya dvepi paripuṇṇāni dvādasiyaṃ pakkhassa candasadisāni honti.

**Cattālīsadanto** tiādīsu uparimahanuke patiṭṭhitā vīsati, heṭṭhime vīsatīti cattālīsa dantā assāti cattālīsadanto. Aññesañhi paripuṇṇadantānampi dvattiṃsa dantā honti, Tathāgatassa cattālīsaṃ.

Aññesañca keci dantā uccā keci nīcāti visamā honti, Tathāgatassa pana ayapaṭṭachinnasaṅkhapaṭalaṃ viya samā.

Aññesaṃ kumbhīlānaṃ viya dantā viraḷā honti, macchamaṃsādīni khādantānaṃ dantantaraṃ pūrati. Tathāgatassa pana kanakalatāya samussāpitavajirapanti viya aviraḷā tulikāya dassitaparicchedā viya dantā honti.

**Susukkadāṭho** ti aññesañca pūtidantā uṭṭhahanti, tena kāci dāṭhā kāḷāpi vivaṇṇāpi honti. Tathāgato susukkadāṭho osadhitārakampi atikkamma virocamānāya pabhāya samannāgatadāṭho, tena vuttaṃ “susukkadāṭho” ti.

**Pahūtajivho** ti aññesaṃ jivhā thūlāpi hoti kisāpi rassāpi thaddhāpi visamāpi, Tathāgatassa pana mudu dīghā puthulā vaṇṇasampannā hoti. So taṃ lakkhaṇaṃ pariyesituṃ āgatānaṃ kaṅkhāvinodanatthaṃ mudukattā taṃ jivhaṃ kathinasūciṃ viya vaṭṭetvā ubho nāsikasotāni parāmasati, dīghattā ubho kaṇṇasotāni parāmasati, puthulattā kesantapariyosānaṃ kevalampi nalāṭaṃ paṭicchādeti. Evaṃ tassā mududīghaputhulabhāvaṃ pakāsento kaṅkhaṃ vinodeti. Evaṃ tilakkhaṇasampannaṃ jivhaṃ sandhāya “pahūtajivho” ti vuttaṃ.

**Brahmassaro** ti aññe chinnassarāpi bhinnassarāpi kākassarāpi honti, tathāgato pana mahābrahmuno sarasadisena sarena samannāgato. Mahābrahmuno hi pittasemhehi apalibuddhattā saro visuddho hoti. Tathāgatenāpi katakammaṃ vatthuṃ sodheti, vatthussa suddhattā nābhito paṭṭhāya samuṭṭhahanto saro visuddho aṭṭhaṅgasamannāgatova samuṭṭhāti. Karaviko viya bhaṇatīti **karavikabhāṇī**, mattakaravikarutamañjughosoti attho.

Tatridaṃ karavikarutassa mañjutāya – karavikasakuṇe kira madhurarasaṃ ambapakkaṃ mukhatuṇḍakena paharitvā paggharitaṃ rasaṃ sāyitvā pakkhena tālaṃ datvā vikūjamāne catuppadādīni mattāni viya laḷituṃ ārabhanti. Gocarappasutāpi catuppadā mukhagatānipi tiṇāni chaḍḍetvā taṃ saddaṃ suṇanti, vāḷamigā khuddakamige anubandhamānā ukkhittapādaṃ anukkhipitvāva tiṭṭhanti, anubaddhamigāpi maraṇabhayaṃ hitvāpi tiṭṭhanti, ākāse pakkhandapakkhinopi pakkhe pasāretvā tiṭṭhanti, udake macchāpi kaṇṇapaṭalaṃ apphoṭentā taṃ saddaṃ suṇamānāva tiṭṭhanti. Evaṃ mañjurutā karavikā.

Asandhimittāpi dhammāsokassa devī – “atthi nu kho, bhante, buddhasaddena sadiso kassaci saddo” ti saṅghaṃ pucchi. Atthi karavikasakuṇassāti. Kuhiṃ, bhante, sakuṇāti? Himavanteti. Sā rājānaṃ āha, – “deva, karavikasakuṇaṃ daṭṭhukāmā” ti. Rājā “imasmiṃ pañjare nisīditvā karaviko āgacchatū” ti suvaṇṇapañjaraṃ vissajjesi. Pañjaro gantvā ekassa karavikassa purato aṭṭhāsi. So “rājāṇāya āgato pañjaro, na sakkā agantun” ti tattha nisīdi. Pañjaro āgantvā rañño puratova aṭṭhāsi. Karavikaṃ saddaṃ kārāpetuṃ na sakkonti. Atha rājā “kathaṃ bhaṇe ime saddaṃ karontī” ti āha? Ñātake disvā devāti. Atha naṃ rājā ādāsehi parikkhipāpesi. So attanova chāyaṃ disvā “ñātakā me āgatā” ti maññamāno pakkhena tāḷaṃ datvā mañjussarena maṇivaṃsaṃ dhamamāno viya viravi. Sakalanagare manussā mattā viya laḷiṃsu. Asandhimittā cintesi – “imassa tāva tiracchānassa evaṃ madhuro saddo, kīdiso nu kho sabbaññutaññāṇasirippattassa Bhagavato ahosī” ti pītiṃ uppādetvā taṃ pītiṃ avijahitvā sattahi jaṅghasatehi saddhiṃ sotāpattiphale patiṭṭhāsi. Evaṃ madhuro karavikasaddo. Tato satabhāgena sahassabhāgena ca madhurataro Tathāgatassa saddo, loke pana karavikato aññassa madhurarassa abhāvato “karavikabhāṇī” ti vuttaṃ.

**Abhinīlanetto** ti na sakalanīlanettova, nīlayuttaṭṭhāne pan’assa umāpupphasadisena ativisuddhena nīlavaṇṇena samannāgatāni akkhīni honti. Pītayuttaṭṭhāne kaṇikārapupphasadisena pītavaṇṇena, lohitayuttaṭṭhāne bandhujīvakapupphasadisena lohitavaṇṇena, setayuttaṭṭhāne osadhitārakasadisena setavaṇṇena, kāḷayuttaṭṭhāne addāriṭṭhakasadisena kāḷavaṇṇena samannāgatāni suvaṇṇavimāne ugghāṭitamaṇisīhapañjarasadisāni khāyanti.

**Gopakhumo** ti ettha **pakhuman** ti sakalaṃ cakkhubhaṇḍaṃ adhippetaṃ. Taṃ kāḷavacchakassa bahaladhātukaṃ hoti, rattavacchakassa vippasannaṃ, taṃmuhuttajātarattavacchasadisacakkhubhaṇḍoti attho. Aññesañhi akkhibhaṇḍā aparipuṇṇā honti, hatthimūsikakākādīnaṃ akkhisadisehi viniggatehi gambhīrehipi akkhīhi samannāgatā honti. Tathāgatassa pana dhovitvā majjitvā ṭhapitamaṇiguḷikā viya mudusiniddhanīlasukhumapakhumācitāni akkhīni.

**Uṇṇā** ti uṇṇalomaṃ. **Bhamukantare** ti dvinnaṃ bhamukānaṃ vemajjhe nāsikamatthakeyeva jātā. Uggantvā pana nalāṭamajjhajātā. **Odātā** ti parisuddhā osadhitārakavaṇṇā. **Mudū** ti sappimaṇḍe osādetvā ṭhapitasatavāravihatakappāsapaṭalasadisā. **Tūlasannibhā** ti simbalitūlalatātūlasamānā, ayamassā odātatāya upamā. Sā pan’esā koṭiyaṃ gahetvā ākaḍḍhiyamānā upaḍḍhabāhuppamāṇā hoti, vissaṭṭhā dakkhiṇāvaṭṭavasena āvaṭṭitvā uddhaggā hutvā santiṭṭhati, suvaṇṇaphalakamajjhe ṭhapitarajatapupphuḷakā viya suvaṇṇaghaṭato nikkhamamānā khīradhārā viya aruṇappabhārañjite gamanatale osadhitārakā viya ca atimanoharāya siriyā virocati.

**Uṇhīsasīso** ti idaṃ paripuṇṇanalāṭatañceva paripuṇṇasīsatañcāti dve atthavase paṭicca vuttaṃ. Tathāgatassa hi dakkhiṇakaṇṇacūḷikato paṭṭhāya maṃsapaṭalaṃ uṭṭhahitvā sakalaṃ nalāṭaṃ chādayamānaṃ pūrayamānaṃ gantvā vāmakaṇṇacūḷikāya patiṭṭhitaṃ, rañño baddhauṇhīsapaṭṭo viya virocati. Pacchimabhavikabodhisattānaṃ kira imaṃ lakkhaṇaṃ viditvā rājūnaṃ uṇhīsapaṭṭaṃ akaṃsu, ayaṃ tāva eko attho. Aññe pana janā aparipuṇṇasīsā honti, keci kappasīsā, keci phalasīsā, keci aṭṭhisīsā, keci tumbasīsā, keci pabbhārasīsā. Tathāgatassa pana āraggena vaṭṭetvā ṭhapitaṃ viya suparipuṇṇaṃ udakapupphuḷasadisaṃ sīsaṃ hoti. Tattha purimanayena uṇhīsaveṭhitasīso viyāti uṇhīsasīso. Dutiyanayena uṇhīsaṃ viya sabbattha parimaṇḍalasīsoti uṇhīsasīso.

Imāni pana mahāpurisalakkhaṇāni kammaṃ kammasarikkhakaṃ lakkhaṇaṃ lakkhaṇānisaṃsanti ime cattāro koṭṭhāse ekekasmiṃ lakkhaṇe dassetvā kathitāni sukathitāni honti. Tasmā Bhagavatā lakkhaṇasutte <small>(dī. ni. 3.200-202)</small> vuttāni imāni kammādīni dassetvā kathetabbāni. Suttavasena vinicchituṃ asakkontena **sumaṅgalavilāsiniyā dīghanikāyaṭṭhakathāya** tass’eva suttassa vaṇṇanāya vuttanayena gahetabbāni.

**Imehi kho, bho, so bhavaṃ gotamo** ti, bho ācariya, imehi dvattiṃsamahāpurisalakkhaṇehi so bhavaṃ gotamo samannāgato devanagare samussitaratanavicittaṃ suvaṇṇatoraṇaṃ viya yojanasatubbedho sabbapāliphullo pāricchattako viya selantaramhi supupphitasālarukkho viya tārāgaṇapaṭimaṇḍitagaganatalamiva ca attano sirivibhavena lokaṃ ālokaṃ kurumāno viya caratīti imatthampi dīpetvā kiriyācāraṃ ācikkhituṃ **gacchanto kho panā** tiādimāha.

#### 387

**Dakkhiṇenā** ti buddhānañhi ṭhatvā vā nisīditvā vā nipajjitvā vā gamanaṃ abhinīharantānaṃ dakkhiṇapādova purato hoti. Satatapāṭihāriyaṃ kiretaṃ. **Nātidūre pādaṃ uddharatī** ti taṃ dakkhiṇapādaṃ na atidūre ṭhapessāmīti uddharati. Atidūrañhi abhihariyamāne dakkhiṇapādena vāmapādo ākaḍḍhiyamāno gaccheyya, dakkhiṇapādopi dūraṃ gantuṃ na sakkuṇeyya, āsanneyeva patiṭṭhaheyya, evaṃ sati padavicchedo nāma hoti. Dakkhiṇapāde pana pamāṇeneva uddhate vāmapādopi pamāṇeneva uddhariyati, pamāṇena uddhato patiṭṭhahantopi pamāṇeyeva patiṭṭhāti. Evamanena Tathāgatassa dakkhiṇapādakiccaṃ vāmapādena niyamitaṃ, vāmapādakiccaṃ dakkhiṇapādena niyamitanti veditabbaṃ.

**Nātisīghan** ti divā vihārabhattatthāya gacchanto bhikkhu viya na atisīghaṃ gacchati. **Nātisaṇikan** ti yathā pacchato āgacchanto okāsaṃ na labhati, evaṃ na atisaṇikaṃ gacchati. **Adduvena adduvan** ti jaṇṇukena jaṇṇukaṃ, **na satthiṃ unnāmetī** ti gambhīre udake gacchanto viya na ūruṃ unnāmeti. **Na onāmetī** ti rukkhasākhāchedanadaṇḍaṅkusapādo viya na pacchato osakkāpeti. **Na sannāmetī** ti obaddhānābaddhaṭṭhānehi pādaṃ koṭṭento viya na thaddhaṃ karoti. **Na vināmetī** ti yantarūpakaṃ kīḷāpento viya na ito cito ca cāleti. **Adharakāyovā** ti heṭṭhimakāyova iñjati, uparimakāyo nāvāya ṭhapitasuvaṇṇapaṭimā viya niccalo hoti. Dūre ṭhatvā olokento hi buddhānaṃ ṭhitabhāvaṃ vā gamanabhāvaṃ vā na jānāti. **Kāyabalenā** ti bāhā khipanto sarīrato sedehi muccantehi na kāyabalena gacchati. **Sabbakāyenevā** ti gīvaṃ aparivattetvā rāhulovāde vuttanāgāpalokitavaseneva apaloketi.

**Na uddhan** tiādīsu nakkhattāni gaṇento viya na uddhaṃ ulloketi, naṭṭhaṃ kākaṇikaṃ vā māsakaṃ vā pariyesanto viya na adho oloketi, na hatthiassādayo passanto viya ito cito ca vipekkhamāno gacchati. **Yugamattan** ti navavidatthimatte cakkhūni ṭhapetvā gacchanto yugamattaṃ pekkhati nāma, Bhagavāpi yuge yutto sudantaājānīyo viya ettakaṃ passanto gacchati. **Tato cassa uttarī** ti yugamattato paraṃ na passatīti na vattabbo. Na hi kuṭṭaṃ vā kavāṭaṃ vā gaccho vā latā vā āvarituṃ sakkoti, atha khvassa anāvaraṇañāṇassa anekāni cakkavāḷasahassāni ekaṅgaṇāneva honti. **Antaragharan** ti heṭṭhā mahāsakuludāyisutte indakhīlato paṭṭhāya antaragharaṃ, idha gharaummārato paṭṭhāya veditabbaṃ. **Na kāyan** tiādi pakatiiriyapatheneva pavisatīti dassanatthaṃ vuttaṃ. Daliddamanussānaṃ nīcagharakaṃ pavisantepi hi tathāgate chadanaṃ vā uggacchati, pathavī vā ogacchati, Bhagavā pana pakatigamaneneva gacchati. **Nātidūre** ti atidūre parivattantena hi ekaṃ dve padavāre piṭṭhibhāgena gantvā nisīditabbaṃ hoti. **Nāccāsanne** ti accāsanne parivattantena ekaṃ dve padavāre purato gantvā nisīditabbaṃ hoti. Tasmā yasmiṃ padavāre ṭhitena purato vā pacchato vā agantvā nisīditabbaṃ hoti, tattha parivattati.

**Pāṇinā** ti kaṭivātābādhiko viya na āsanaṃ hatthehi gahetvā nisīdati. **Pakkhipatī** ti yo kiñci kammaṃ katvā kīḷanto ṭhitakova patati, yopi orimaṃ aṅgaṃ nissāya nisinno ghaṃsanto yāva pārimaṅgā gacchati, pārimaṅgaṃ vā nissāya nisinno tatheva yāva orimaṅgā āgacchati, sabbo so āsane kāyaṃ pakkhipati nāma. Bhagavā pana evaṃ akatvā āsanassa majjhe olambakaṃ dhārento viya tūlapicuṃ ṭhapento viya saṇikaṃ nisīdati. **Hatthakukkuccan** ti pattamukhavaṭṭiyaṃ udakabinduṭhapanaṃ makkhikabījaniyā paṇṇacchedanaphālanādi hatthena asaṃyatakaraṇaṃ. **Pādakukkuccan** ti pādena bhūmighaṃsanādi asaṃyatakaraṇaṃ.

**Na chambhatī** ti na bhāyati. **Na kampatī** ti na osīdati. **Na vedhatī** ti na calati. **Na paritassatī** ti bhayaparitassanāyapi taṇhāparitassanāyapi na paritassati. Ekacco hi dhammakathādīnaṃ atthāya āgantvā manussesu vanditvā ṭhitesu “sakkhissāmi nu kho tesaṃ cittaṃ gaṇhanto dhammaṃ vā kathetuṃ, pañhaṃ vā pucchito vissajjetuṃ, bhattānumodanaṃ vā kātun” ti bhayaparitassanāya paritassati. Ekacco “manāpā nu kho me yāgu āgacchissati, manāpaṃ antarakhajjakan” ti vā taṇhāparitassanāya paritassati. Tadubhayampi tassa natthī ti na paritassati. **Vivekāvaṭṭo** ti viveke nibbāne āvaṭṭamānaso hutvā. Vivekavattotipi pāṭho, vivekavattayutto hutvāti attho. Vivekavattaṃ nāma katabhattakiccassa bhikkhuno divāvihāre samathavipassanāvasena mūlakammaṭṭhānaṃ gahetvā pallaṅkaṃ ābhujitvā nisīdanaṃ. Evaṃ nisinnassa hi iriyāpatho upasanto hoti.

**Na pattaṃ unnāmetī** tiādīsu ekacco pattamukhavaṭṭiyā udakadānaṃ āharanto viya pattaṃ unnāmeti, eko pādapiṭṭhiyaṃ ṭhapento viya onāmeti, eko baddhaṃ katvā gaṇhāti, eko ito cito ca phandāpeti, evaṃ akatvā ubhohi hatthehi gahetvā īsakaṃ nāmetvā udakaṃ paṭiggaṇhātīti attho. **Na samparivattakan** ti parivattetvā paṭhamameva pattapiṭṭhiṃ na dhovati. **Nātidūre** ti yathā nisinnāsanato dūre patati, na evaṃ chaḍḍeti. **Nāccāsanne** ti pādamūleyeva na chaḍḍeti. **Vicchaḍḍayamāno** ti vikiranto, yathā paṭiggāhako temati, na evaṃ chaḍḍeti.

**Nātithokan** ti yathā ekacco pāpiccho appicchataṃ dassento muṭṭhimattameva gaṇhāti, na evaṃ. **Atibahun** ti yāpanamattato atirekaṃ. **Byañjanamattāyā** ti byañjanassa mattā nāma odanato catuttho bhāgo. Ekacco hi bhatte manāpe bhattaṃ bahuṃ gaṇhāti, byañjane manāpe byañjanaṃ bahuṃ. Satthā pana tathā na gaṇhāti. **Na ca byañjanenā** ti amanāpañhi byañjanaṃ ṭhapetvā bhattameva bhuñjanto, bhattaṃ vā ṭhapetvā byañjanameva khādanto byañjanena ālopaṃ atināmeti nāma. Satthā ekantarikaṃ byañjanaṃ gaṇhāti, bhattampi byañjanampi ekatova niṭṭhanti. **Dvattikkhattun** ti Tathāgatassa hi puthujivhāya dantānaṃ upanītabhojanaṃ dvattikkhattuṃ dantehi phuṭṭhamattameva saṇhakaraṇīyapiṭṭhavilepanaṃ viya hoti, tasmā evamāha. **Na mukhe avasiṭṭhā** ti pokkharapatte patitaudakabindu viya vinivattitvā paragalameva yāti, tasmā avasiṭṭhā na hoti. **Rasapaṭisaṃvedī** ti madhuratittakadukādirasaṃ jānāti. Buddhānañhi antamaso pānīyepi dibbojā pakkhittāva hoti, tena nesaṃ sabbattheva raso pākaṭo hoti, rasagedho pana natthi.

**Aṭṭhaṅgasamannāgatan** ti “neva davāyā” ti vuttehi aṭṭhahi aṅgehi samannāgataṃ. **Visuddhimagge** pan’assa vinicchayo āgatoti sabbāsavasutte vuttametaṃ. **Hatthesu dhotesū** ti satthā kiṃ karoti? Paṭhamaṃ pattassa gahaṇaṭṭhānaṃ dhovati. Tattha pattaṃ gahetvā sukhumajālahatthaṃ pesetvā dve vāre sañcāreti. Ettāvatā pokkharapatte patitaudakaṃ viya vinivattitvā gacchati. **Na ca anatthiko** ti yathā ekacco pattaṃ ādhārake ṭhapetvā patte udakaṃ na puñchati, raje patante ajjhupekkhati, na evaṃ karoti. **Na ca ativelānurakkhī** ti yathā ekacco pamāṇātikkantaṃ ārakkhaṃ ṭhapeti, bhuñjitvā vā patte udakaṃ puñchitvā cīvarabhogantaraṃ pavesetvā pattaṃ udarena akkamitvā gaṇhāti, na evaṃ karoti.

**Na ca anumodanassā** ti yo hi bhuttamattova dārakesu bhattatthāya rodantesu chātajjhattesu manussesu bhuñjitvā anāgatesveva anumodanaṃ ārabhati, tato sabbakammāni chaḍḍetvā ekacce āgacchanti, ekacce anāgatāva honti, ayaṃ kālaṃ atināmeti. Yopi manussesu āgantvā anumodanatthāya vanditvā nisinnesu anumodanaṃ akatvāva “kathaṃ tissa, kathaṃ phussa, kathaṃ sumana, kathaṃ tisse, kathaṃ phusse, kathaṃ sumane, kaccittha arogā, sassaṃ sampannan” tiādiṃ pāṭiyekkaṃ kathaṃ samuṭṭhāpeti, ayaṃ anumodanassa kālaṃ atināmeti, manussānaṃ pana okāsaṃ ñatvā āyācitakāle karonto nātināmeti nāma, satthā tathā karoti.

**Na taṃ bhattan** ti kiṃ bhattaṃ nāmetaṃ uttaṇḍulaṃ atikilinnantiādīni vatvā na garahati. **Na aññaṃ bhattan** ti svātanāya vā punadivasāya vā bhattaṃ uppādessāmīti hi anumodanaṃ karonto aññaṃ bhattaṃ paṭikaṅkhati. Yo vā – “yāva mātugāmānaṃ bhattaṃ paccati, tāva anumodanaṃ karissāmi, atha me anumodanāvasāne attano pakkabhattatopi thokaṃ dassantī” ti anumodanaṃ vaḍḍheti, ayampi paṭikaṅkhati nāma. Satthā na evaṃ karoti. **Na ca muccitukāmo** ti ekacco hi paṭisaṃmuñcitvā gacchati, vegena anubandhitabbo hoti. Satthā pana na evaṃ gacchati, parisāya majjhe ṭhitova gacchati. **Accukkaṭṭhan** ti yo hi yāva hanukaṭṭhito ukkhipitvā pārupati, tassa accukkaṭṭhaṃ nāma hoti. Yo yāva gopphakā otāretvāva pārupati, tassa accukkaṭṭhaṃ hoti. Yopi ubhato ukkhipitvā udaraṃ vivaritvā yāti, tassapi accukkaṭṭhaṃ hoti. Yo ekaṃsaṃ katvā thanaṃ vivaritvā yāti, tassapi accukkaṭṭhaṃ. Satthā taṃ sabbaṃ na karoti.

**Allīnan** ti yathā aññesaṃ sedena tintaṃ allīyati, na evaṃ satthu. **Apakaṭṭhan** ti khalisāṭako viya kāyato muccitvāpi na tiṭṭhati. **Vāto** ti verambhavātopi uṭṭhahitvā cāletuṃ na sakkoti. **Pādamaṇḍanānuyogan** ti iṭṭhakāya ghaṃsanādīhi pādasobhānuyogaṃ. **Pakkhāletvā** ti pādeneva pādaṃ dhovitvā. **So neva attabyābādhāyā** ti ādīni na pubbenivāsacetopariyañāṇānaṃ atthitāya vadati, iriyāpathasantataṃ pana disvā anumānena vadati. **Dhamman** ti pariyattidhammaṃ. **Na ussādetī** ti kiṃ mahāraṭṭhika, kiṃ mahākuṭumbikātiādīni vatvā gehassitavasena na ussādeti. **Na apasādetī** ti “kiṃ, upāsaka, kathaṃ te vihāramaggo ñāto? Kiṃ bhayena nāgacchasi? Na hi bhikkhū kiñci acchinditvā gaṇhanti, mā bhāyī” ti vā “kiṃ tuyhaṃ evaṃ macchariyajīvitaṃ nāmā” ti vā ādīni vatvā gehassitapemena na apasādeti.

**Vissaṭṭho** ti siniddho apalibuddho. **Viññeyyo** ti viññāpanīyo pākaṭo, vissaṭṭhattāyeva cesa viññeyyo hoti. **Mañjū** ti madhuro. **Savanīyo** ti sotasukho, madhurattāyeva cesa savanīyo hoti. **Bindū** ti sampiṇḍito. **Avisārī** ti avisaṭo, binduttāyeva cesa avisārī hoti. **Gambhīro** ti gambhīrasamuṭṭhito. **Ninnādī** ti ninnādavā, gambhīrattāyeva cesa ninnādī hoti. **Yathāparisan** ti cakkavāḷapariyantampi ekābaddhaparisaṃ viññāpeti. **Bahiddhā** ti aṅgulimattampi parisato bahiddhā na gacchati. Tasmā? So evarūpo madhurassaro akāraṇā mā nassīti. Iti Bhagavato ghoso parisāya matthakeneva carati.

**Avalokayamānā** ti sirasmiṃ añjaliṃ ṭhapetvā Bhagavantaṃ olokentāva paccosakkitvā dassanavijahanaṭṭhāne vanditvā gacchanti. **Avijahitattā** ti yo hi kathaṃ sutvā vuṭṭhito aññaṃ diṭṭhasutādikaṃ kathaṃ kathento gacchati, esa sabhāvena vijahati nāma. Yo pana sutadhammakathāya vaṇṇaṃ kathentova gacchati, ayaṃ na vijahati nāma, evaṃ avijahantabhāvena pakkamanti. **Gacchantan** ti rajjuyantavasena ratanasattubbedhaṃ suvaṇṇagghikaṃ viya gacchantaṃ. **Addasāma ṭhitan** ti samussitakañcanapabbataṃ viya ṭhitaṃ **addasāma. Tato ca bhiyyo** ti vitthāretvā guṇe kathetuṃ asakkonto avasese guṇe saṃkhipitvā kalāpaṃ viya suttakabaddhaṃ viya ca katvā vissajjento evamāha. Ayam ettha adhippāyo – mayā kathitaguṇehi akathitāva bahutarā. Mahāpathavimahāsamuddādayo viya hi tassa bhoto anantā appameyyā guṇā ākāsamiva vitthāritāti.

#### 390

**Appaṭisaṃvidito** ti aviññātaāgamano. Pabbajite upasaṅkamantena hi cīvaraparikammādisamaye vā ekaṃ nivāsetvā sarīrabhañjanasamaye vā upasaṅkamitvā tatova paṭinivattitabbaṃ hoti, paṭisanthāramattampi na jāyati. Puretaraṃ pana okāse kārite divāṭṭhānaṃ sammajjitvā cīvaraṃ pārupitvā bhikkhu vivitte ṭhāne nisīdati, taṃ āgantvā passantā dassanenapi pasīdanti, paṭisanthāro jāyati, pañhabyākaraṇaṃ vā dhammakathā vā labbhati. Tasmā paṇḍitā okāsaṃ kārenti. So ca nesaṃ aññataro, tenassa etad ahosi. **Jiṇṇo vuḍḍho** ti attano uggatabhāvaṃ akathetvā kasmā evamāha? Buddhā nāma anuddayasampannā honti, mahallakabhāvaṃ ñatvā sīghaṃ okāsaṃ karissatīti evamāha.

#### 391

**Oramiya okāsamakāsī** ti vegena uṭṭhāya dvidhā bhijjitvā okāsamakāsi.

**Ye me** ti ye mayā. **Nārīsamānasavhayā** ti nārīsamānanāmaṃ itthiliṅgaṃ, tena avhātabbāti nārīsamānasavhayā, itthiliṅgena vattabbāti vohārakusalatāya evaṃ vadati. **Pahūtajivho** ti puthulajivho. **Ninnāmayetan** ti nīhara etaṃ.

#### 393

**Kevalī** ti sakalaguṇasampanno.

#### 394

**Paccabhāsī** ti ekappahārena pucchite aṭṭha pañhe byākaronto patiabhāsi. **Yo vedī** ti yo vidati jānāti, yassa pubbenivāso pākaṭo. **Saggāpāyañca passatī** ti dibbacakkhuñāṇaṃ kathitaṃ. **Jātikkhayaṃ patto** ti arahattaṃ patto. **Abhiññā vosito** ti taṃ arahattaṃ abhijānitvā vosito vosānappatto. **Munī** ti arahattañāṇamoneyyena samannāgato.

**Visuddhan** ti paṇḍaraṃ. **Muttaṃ rāgehī** ti kilesarāgehi muttaṃ. **Pahīnajātimaraṇo** ti jātikkhayappattattā pahīnajātiko, jātipahāneneva pahīnamaraṇo. **Brahmacariyassa kevalī** ti yaṃ brahmacariyassa kevalī sakalabhāvo, tena samannāgato, sakalacatumaggabrahmacariyavāsoti attho. **Pāragū sabbadhammānan** ti sabbesaṃ lokiyalokuttaradhammānaṃ abhiññāya pāraṃ gato, sabbadhamme abhijānitvā ṭhitoti attho. **Pāragū** ti vā ettāvatā pariññāpāragū pañcannaṃ khandhānaṃ, pahānapāragū sabbakilesānaṃ, bhāvanāpāragū catunnaṃ maggānaṃ, sacchikiriyāpāragū nirodhassa, samāpattipāragū sabbasamāpattīnanti ayamattho vutto. Puna **sabbadhammānan** ti iminā abhiññāpāragū vuttoti. **Buddho tādī pavuccatī** ti tādiso chahi ākārehi pāraṃ gato sabbākārena catunnaṃ saccānaṃ buddhattā buddhoti pavuccatīti.

Kiṃ pana ettāvatā sabbe pañhā vissajjitā hontīti? Āma vissajjitā, cittaṃ visuddhaṃ jānāti, muttaṃ rāgehīti iminā tāva bāhitapāpattā brāhmaṇoti paṭhamapañho vissajjito hoti. Pāragūti iminā vedehi gatattā vedagūti dutiyapañho vissajjito hoti. Pubbenivāsantiādīhi imāsaṃ tissannaṃ vijjānaṃ atthitāya tevijjoti tatiyapañho vissajjito hoti. Muttaṃ rāgehi sabbasoti imināva nissaṭattā pāpadhammānaṃ sottiyoti catutthapañho vissajjito hoti. Jātikkhayaṃ pattoti iminā pana arahattasseva vuttattā pañcamapañho vissajjito hoti. Vositoti ca brahmacariyassa kevalīti ca imehi chaṭṭhapañho vissajjito hoti. Abhiññā vosito munīti iminā sattamapañho vissajjito hoti. Pāragū sabbadhammānaṃ, buddho tādī pavuccatīti iminā aṭṭhamapañho vissajjito hoti.

#### 395

**Dānakathan** ti ādīni heṭṭhā sutte vitthāritāneva. **Paccapādī** ti paṭipajji. **Dhammassānudhamman** ti imasmiṃ sutte dhammo nāma arahattamaggo, anudhammo nāma heṭṭhimā tayo maggā tīṇi ca sāmaññaphalāni, tāni paṭipāṭiyā paṭilabhīti attho. **Na ca maṃ dhammādhikaraṇaṃ vihesesī** ti mañca dhammakāraṇā na kilamesi, na punappunaṃ kathāpesīti vuttaṃ hoti. Sesaṃ sabbattha uttānameva. **Tattha parinibbāyī** ti pana padena desanāya arahatteneva kūṭaṃ gahitanti.

{{<eof>}}
    Papañcasūdaniyā majjhimanikāyaṭṭhakathāya<br>
    Brahmāyusuttavaṇṇanā niṭṭhitā.
{{</eof>}}

{{<subtitle>}}2. Selasuttavaṇṇanā{{</subtitle>}}

#### 396

**Evaṃ me sutan** ti selasuttaṃ. Tattha **aṅguttarāpesū** tiādi potaliyasutte vitthāritameva. **Aḍḍhateḷasehī** ti aḍḍhena teḷasehi, dvādasahi satehi paññāsāya ca bhikkhūhi saddhinti vuttaṃ hoti. Te pana sāvakasannipāte sannipatitā bhikkhūyeva sabbe ehibhikkhupabbajjāya pabbajitā khīṇāsavā. **Keṇiyo** ti tassa nāmaṃ, **jaṭilo** ti tāpaso. So kira brāhmaṇamahāsālo, dhanarakkhaṇatthāya pana tāpasapabbajjaṃ samādāya rañño paṇṇākāraṃ datvā bhūmibhāgaṃ gahetvā tattha assamaṃ kāretvā vasati pañcahi sakaṭasatehi vaṇijjaṃ payojetvā kulasahassassa nissayo hutvā, assamepi cassa eko tālarukkho divase divase ekaṃ sovaṇṇamayaṃ tālaphalaṃ muñcatīti vadanti. So divā kāsāyāni dhāreti, jaṭā ca bandhati, rattiṃ kāmasampattiṃ anubhavati. **Dhammiyā kathāyā** ti pānakānisaṃsapaṭisaṃyuttāya dhammiyā kathāya. Ayañ hi keṇiyo tucchahattho Bhagavato dassanāya gantuṃ lajjāyamāno – “vikālabhojanā viratānampi pānakaṃ kappatī” ti cintetvā susaṅkhatabadarapānaṃ pañcahi kājasatehi gāhāpetvā agamāsi. Evaṃ gatabhāvo cassa – “atha kho keṇiyassa jaṭilassa etad ahosi kiṃ nu kho ahaṃ samaṇassa Gotamassa harāpeyyan” ti bhesajjakkhandhake <small>(mahāva. 300)</small> pāḷiāruḷhoyeva.

**Dutiyampi kho Bhagavā** ti kasmā punappunaṃ paṭikkhipi? Titthiyānaṃ paṭikkhepapasannatāya, akāraṇametaṃ, natthi buddhānaṃ paccayahetu evarūpaṃ kohaññaṃ. Ayaṃ pana aḍḍhateḷasāni bhikkhusatāni disvā ettakānaṃ yeva bhikkhaṃ paṭiyādessati, sveva selo tīhi purisasatehi saddhiṃ pabbajissati. Ayuttaṃ kho pana navake aññato pesetvā imeheva saddhiṃ gantuṃ, ime vā aññato pesetvā navakehi saddhiṃ gantuṃ. Athāpi sabbe gahetvā gamissāmi, bhikkhāhāro nappahossati. Tato bhikkhūsu piṇḍāya carantesu manussā ujjhāyissanti – “cirassāpi keṇiyo samaṇaṃ gotamaṃ nimantetvā yāpanamattaṃ dātuṃ nāsakkhī” ti, sayampi vippaṭisārī bhavissati. Paṭikkhepe pana kate “samaṇo gotamo punappunaṃ ‘tvañca brāhmaṇesu abhippasanno’ ti brāhmaṇānaṃ nāmaṃ gaṇhātī” ti cintetvā brāhmaṇepi nimantetukāmo bhavissati, tato brāhmaṇe pāṭiyekkaṃ nimantessati, te tena nimantitā bhikkhū hutvā bhuñjissanti. Evamassa saddhā anurakkhitā bhavissatīti punappunaṃ paṭikkhipi. **Kiñcāpi kho, bho** ti iminā idaṃ dīpeti, – “bho gotama, kiṃ jātaṃ yadi ahaṃ brāhmaṇesu abhippasanno, adhivāsetu bhavaṃ gotamo, ahaṃ brāhmaṇānampi dātuṃ sakkomi tumhākampī” ti.

**Kāyaveyyāvaṭikan** ti kāyaveyyāvaccaṃ. **Maṇḍalamāḷan** ti dussamaṇḍapaṃ.

#### 397

**Āvāho** ti kaññāgahaṇaṃ. **Vivāho** ti kaññādānaṃ. **So me nimantito** ti so mayā nimantito. Atha brāhmaṇo paripakkopanissayattā buddhasaddaṃ sutvāva amatenevābhisitto pasādaṃ āvikaronto **buddhoti**, **bho keṇiya, vadesī** ti āha. Keṇiyo yathābhūtaṃ ācikkhanto **buddhoti, bho sela, vadāmī** ti āha. Tato naṃ punapi daḷhīkaraṇatthaṃ pucchi, itaropi tatheva ārocesi.

#### 398

Ath’assa kappasatasahassehipi buddhasaddasseva dullabhabhāvaṃ sampassato. **Etadahosī** ti. Etaṃ “ghosopi kho” tiādi ahosi. **Nīlavanarājī** ti nīlavaṇṇarukkhapanti. **Pade padan** ti padappamāṇe padaṃ. Accāsanne hi atidūre vā pāde nikkhipamāne saddo uṭṭhāti, taṃ paṭisedhento evamāha. **Sīhāva ekacarā** ti gaṇavāsī sīho sīhapotakādīhi saddhiṃ pamādaṃ āpajjati, ekacaro appamatto hoti. Iti appamādavihāraṃ dassento ekacarasīhena opammaṃ karoti. **Mā me bhonto** ti ācāraṃ sikkhāpento āha. Ayañhettha adhippāyo – sace tumhe kathāvāraṃ alabhitvā mama kathāya antare kathaṃ pavesessatha, “antevāsike sikkhāpetuṃ nāsakkhī” ti mayhaṃ garahā uppajjissati, tasmā okāsaṃ passitvā manteyyāthāti. **No ca kho naṃ jānāmī** ti vipassīpi bodhisatto caturāsītisahassattherapabbajitaparivāro satta māsāni bodhisattacārikaṃ cari, buddhuppādakālo viya ahosi. Amhākampi bodhisatto chabbassāni bodhisattacārikaṃ cari. Evaṃ paripuṇṇasarīralakkhaṇehi samannāgatāpi buddhā na honti. Tasmā brāhmaṇo “no ca kho naṃ jānāmī” ti āha.

#### 399

**Paripuṇṇakāyo** ti lakkhaṇehi paripuṇṇatāya ahīnaṅgatāya ca paripuṇṇasarīro. **Surucī** ti sundarasarīrappabho. **Sujāto** ti ārohapariṇāhasampattiyā saṇṭhānasampattiyā ca sunibbatto. **Cārudassano** ti sucirampi passantānaṃ atittijanako manoharadassano. **Suvaṇṇavaṇṇo** ti suvaṇṇasadisavaṇṇo. **Susukkadāṭho** ti suṭṭhu sukkadāṭho. **Mahāpurisalakkhaṇā** ti paṭhamaṃ vuttabyañjanāneva vacanantarena nigamento āha.

Idāni tesu lakkhaṇesu attano cittarucitāni gahetvā thomento **pasannanetto** tiādimāha. Bhagavā hi pañcavaṇṇapasādasampattiyā **pasannanetto**, puṇṇacandasadisamukhatāya **sumukho**, ārohapariṇāhasampattiyā **brahā**, brahmujugattatāya **uju**, jutimantatāya **patāpavā**. Yampi cettha pubbe vuttaṃ, taṃ “majjhe samaṇasaṅghassā” ti iminā pariyāyena thomayatā puna vuttaṃ. Ediso hi evaṃ virocati. Uttaragāthāyapi eseva nayo. **Uttamavaṇṇīno** ti uttamavaṇṇasampannassa. **Rathesabho** ti uttamasārathi. **Jambusaṇḍassā** ti jambudīpassa. Pākaṭena issariyaṃ issaro hoti.

**Khattiyā** ti jātikhattiyā. **Bhogī** ti bhogiyā. **Rājāno** ti ye keci rajjaṃ kārentā. **Rājābhirājā** ti rājūnaṃ pūjanīyo, adhirājā hutvā, cakkavattīti adhippāyo. **Manujindo** ti manussādhipati paramissaro hutvā.

Evaṃ vutte Bhagavā – “ye te bhavanti arahanto sammāsambuddhā, te sakavaṇṇe bhaññamāne attānaṃ pātukarontī” ti imaṃ selassa manorathaṃ pūrento **rājāhamasmī** tiādimāha. Tatrāyamadhippāyo – yaṃ maṃ tvaṃ sela “rājā arahasi bhavitun” ti yācasi, ettha appossukko hoti **rājāhamasmi**. Sati ca rājatte yathā añño rājā yojanasataṃ vā anusāsati yojanasahassaṃ vā, cakkavattī hutvāpi catudīpapariyantamattaṃ vā, nāhamevaṃ paricchinnavisayo, ahañhi **dhammarājā anuttaro** bhavaggato avīcipariyantaṃ katvā tiriyaṃ appamāṇalokadhātuyo anusāsāmi. Yāvatā hi apadadvipadādibhedā sattā, ahaṃ tesaṃ aggo. Na hi me koci sīlena vā…pe… vimuttiñāṇadassanena vā paṭibhāgo atthi, svāhaṃ evaṃ dhammarājā anuttaro anuttareneva catusatipaṭṭhānādibhedena **dhammena cakkaṃ vattemi**. Idaṃ pajahatha, idaṃ upasampajja viharathāti āṇācakkaṃ, idaṃ kho pana, bhikkhave, dukkhaṃ ariyasaccantiādinā pariyattidhammena dhammacakkameva vā. **Cakkaṃ appaṭivattiyan** ti yaṃ cakkaṃ appaṭivattiyaṃ hoti samaṇena vā…pe… kenaci vā lokasminti.

Evaṃ attānaṃ āvikarontaṃ Bhagavantaṃ disvā pītisomanassajāto selo puna daḷhīkaraṇatthaṃ **sambuddho paṭijānāsī** ti gāthādvayamāha. Tattha **ko nu senāpatī** ti rañño bhoto dhammena pavattitassa cakkassa anupavattako senāpati ko nūti pucchi.

Tena ca samayena Bhagavato dakkhiṇapasse āyasmā sāriputto nisinno hoti suvaṇṇapuñjo viya siriyā sobhamāno, taṃ dassento Bhagavā **mayā pavattitan** ti gāthamāha. Tattha **anujāto tathāgatan** ti tathāgataṃ hetuṃ anujāto, tathāgatena hetunā jātoti attho. Api ca avajāto anujāto atijātoti tayo vuttā. Tesu avajāto dussīlo, so Tathāgatassa putto nāma na hoti. Atijāto nāma pitarā uttaritaro, tādisopi Tathāgatassa putto natthi. Tathāgatassa pana eko anujātova putto hoti, taṃ dassento evamāha.

Evaṃ “ko nu senāpatī” ti pañhaṃ byākaritvā yaṃ selo āha “sambuddho paṭijānāsī” ti, tatra naṃ nikkaṅkhaṃ kātukāmo “nāhaṃ paṭiññāmatteneva paṭijānāmi, apicāhaṃ iminā kāraṇena buddho” ti ñāpetuṃ **abhiññeyyan** ti gāthamāha. Tatra **abhiññeyyan** ti vijjā ca vimutti ca. **Bhāvetabbaṃ** maggasaccaṃ. **Pahātabbaṃ** samudayasaccaṃ. Hetuvacanena pana phalasiddhito tesaṃ phalāni nirodhasaccadukkhasaccānipi vuttāneva honti. Evaṃ sacchikātabbaṃ sacchikataṃ pariññātabbaṃ pariññātanti idampettha saṅgahitanti catusaccabhāvanāphalañca vimuttiñca dassento “bujjhitabbaṃ bujjhitvā buddho jātosmī” ti yuttahetunā buddhabhāvaṃ sādheti.

Evaṃ nippariyāyena attānaṃ āvikatvā attani kaṅkhāvitaraṇatthaṃ brāhmaṇaṃ aticāriyamāno **vinayassū** ti gāthattayamāha. Tattha **sallakatto** ti rāgādisallakantano. **Anuttaro** ti yathā bāhiravejjena vūpasamitarogo imasmiññevattabhāve kuppati, na evaṃ. Mayā vūpasamitassa pana rogassa bhavantarepi uppatti natthi, tasmā ahaṃ anuttaroti attho. **Brahmabhūto** ti seṭṭhabhūto. **Atitulo** ti tulaṃ atīto, nirupamoti attho. **Mārasenappamaddano** ti kāmā te paṭhamā senāti evaṃ āgatāya mārasenāya pamaddano. **Sabbāmitte** ti khandhakilesābhisaṅkhāramaccudevaputtamārasaṅkhāte sabbapaccatthike. **Vasīkatvā** ti attano vase vattetvā. **Akutobhayo** ti kutoci abhayo.

Evaṃ vutte selo brāhmaṇo tāvadeva Bhagavati sañjātapasādo pabbajjāpekkho hutvā **imaṃ bhonto** ti gāthattayamāha. Tattha **kaṇhābhijātiko** ti caṇḍālādinīcakule jāto. Tato tepi māṇavakā pabbajjāpekkhā hutvā **evañce ruccati, bhoto** ti gāthamāhaṃsu. Atha selo tesu māṇavakesu tuṭṭhacitto te ca dassento pabbajjaṃ yācanto **“brāhmaṇā”** ti gāthamāha.

Tato Bhagavā yasmā selo atīte padumuttarassa Bhagavato sāsane tesaṃ yeva tiṇṇaṃ purisasatānaṃ gaṇaseṭṭho hutvā tehi saddhiṃ pariveṇaṃ kāretvā dānādīni puññāni katvā tena kammena devamanussasampattiṃ anubhavamāno pacchime bhave tesaṃ yeva ācariyo hutvā nibbatto, tañca tesaṃ kammaṃ vimuttiparipākāya paripakkaṃ ehibhikkhubhāvassa ca upanissayabhūtaṃ, tasmā te sabbeva ehibhikkhupabbajjaṃ pabbājento **svākkhātan** ti gāthamāha. Tattha **sandiṭṭhikan** ti sayam eva daṭṭhabbaṃ paccakkhaṃ. **Akālikan** ti maggānantaraphaluppattiyā na kālantaraṃ pattabbaphalaṃ. **Yattha amoghā** ti yasmiṃ maggabrahmacariye appamattassa sikkhattayapūraṇena sikkhato pabbajjā amoghā hoti, saphalāti attho. Evañ ca vatvā “etha bhikkhavo” ti Bhagavā avoca. Te sabbe pattacīvaradharā hutvā ākāsenāgantvā vassasatikattherā viya suvinītā Bhagavantaṃ abhivādayiṃsu. Evamimaṃ tesaṃ ehibhikkhubhāvaṃ sandhāya “alattha kho selo” tiādi vuttaṃ.

#### 400

**Imāhī** ti imāhi keṇiyassa cittānukūlāhi gāthāhi. Tattha aggiparicariyaṃ vinā brāhmaṇānaṃ yaññābhāvato “aggihuttamukhā yaññā” ti vuttaṃ. Aggihuttaseṭṭhā aggijuhanappadhānāti attho. Vede sajjhāyantehi paṭhamaṃ sajjhāyitabbato, sāvittī, “chandaso mukhan” ti vutto. Manussānaṃ seṭṭhato rājā “mukhan” ti vutto. Nadīnaṃ ādhārato paṭisaraṇato ca sāgaro “mukhan” ti vutto. Candayogavasena “ajja kattikā ajja rohiṇī” ti saññāṇato ālokakaraṇato sommabhāvato ca “nakkhattānaṃ mukhaṃ cando” ti vuttaṃ. Tapantānaṃ aggattā ādicco “tapataṃ mukhan” ti vutto. Dakkhiṇeyyānaṃ pana aggattā visesena tasmiṃ samaye buddhappamukhaṃ saṅghaṃ sandhāya “puññaṃ ākaṅkhamānānaṃ, saṅgho eva yajataṃ mukhan” ti vuttaṃ. Tena saṅgho puññassa āyamukhanti dasseti.

Yaṃ taṃ **saraṇan** ti aññaṃ byākaraṇagāthamāha. Tassattho – pañcahi cakkhūhi cakkhumā Bhagavā yasmā mayaṃ ito aṭṭhame divase taṃ saraṇaṃ āgatamhā, tasmā attanā tava sāsane anuttarena damathena dantāmhā, aho te saraṇassa ānubhāvoti.

Tato paraṃ Bhagavantaṃ dvīhi gāthāhi thometvā tatiyāya vandanaṃ yācanto **bhikkhavo tisatā ime** tiādimāhāti.

{{<eof>}}
    Papañcasūdaniyā majjhimanikāyaṭṭhakathāya<br>
    Selasuttavaṇṇanā niṭṭhitā.
{{</eof>}}

{{<subtitle>}}3. Assalāyanasuttavaṇṇanā{{</subtitle>}}

#### 401

**Evaṃ me sutanti assalāyanasuttaṃ. Tattha nānāverajjakānan** ti aṅgamagadhādīhi nānappakārehi verajjehi āgatānaṃ, tesu vā raṭṭhesu jātasaṃvaḍḍhānantipi attho. **Kenacidevā** ti yaññupāsanādinā aniyamitakiccena. **Cātuvaṇṇin** ti catuvaṇṇasādhāraṇaṃ. Mayaṃ pana nhānasuddhiyā bhāvanāsuddhiyāpi brāhmaṇāva sujjhantīti vadāma, ayuttampi samaṇo gotamo karotīti maññamānā evaṃ cintayiṃsu. **Vuttasiro** ti vāpitasiro.

**Dhammavādī** ti sabhāvavādī. **Duppaṭimantiyā** ti amhādisehi adhammavādīhi dukkhena paṭimantitabbā honti. Dhammavādino nāma parājayo na sakkā kātunti dasseti. **Paribbājakan** ti pabbajjāvidhānaṃ, tayo vede uggahetvā sabbapacchā pabbajantā yehi mantehi pabbajanti, pabbajitā ca ye mante pariharanti, yaṃ vā ācāraṃ ācaranti, taṃ sabbaṃ bhotā caritaṃ sikkhitaṃ. Tasmā tuyhaṃ parājayo natthi, jayova bhavissatīti maññantā evam āhaṃsu.

#### 402

**Dissanti kho panā** tiādi tesaṃ laddhibhindanatthaṃ vuttaṃ. Tattha **brāhmaṇiyo** ti brāhmaṇānaṃ puttapaṭilābhatthāya āvāhavivāhavasena kulā ānītā brāhmaṇiyo dissanti. Tā kho panetā aparena samayena **utuniyopi** honti, sañjātapupphāti attho. **Gabbhiniyo** ti sañjātagabbhā. **Vijāyamānā** ti puttadhītaro janayamānā. **Pāyamānā** ti dārake thaññaṃ pāyantiyo. **Yonijāva samānā** ti brāhmaṇīnaṃ passāvamaggena jātā samānā. **Evamāhaṃsū** ti evaṃ vadanti. Kathaṃ? **Brāhmaṇova seṭṭho vaṇṇo…pe… brahmadāyādā** ti. Yadi pana nesaṃ saccavacanaṃ siyā, brāhmaṇīnaṃ kucchi mahābrahmuno uro bhaveyya, brāhmaṇīnaṃ passāvamaggo mahābrahmuno mukhaṃ bhaveyya, ettāvatā “mayaṃ mahābrahmuno ure vasitvā mukhato nikkhantā” ti vattuṃ mā labhantūti ayaṃ mukhato jātacchedakavādo vutto.

#### 403

**Ayyo hutvā dāso hoti, dāso hutvā ayyo hotī** ti brāhmaṇo sabhariyo vaṇijjaṃ payojento yonakaraṭṭhaṃ vā kambojaraṭṭhaṃ vā gantvā kālaṃ karoti, tassa gehe vayappatte putte asati brāhmaṇī dāsena vā kammakarena vā saddhiṃ saṃvāsaṃ kappeti. Ekasmiṃ dārake jāte so puriso dāsova hoti, tassa jātadārako pana dāyajjasāmiko hoti. Mātito suddho pitito asuddho so vaṇijjaṃ payojento majjhimapadesaṃ gantvā brāhmaṇadārikaṃ gahetvā tassā kucchismiṃ puttaṃ paṭilabhati, sopi mātitova suddho hoti pitito asuddho. Evaṃ brāhmaṇasamayasmiññeva jātisambhedo hotīti dassanatthametaṃ vuttaṃ. **Kiṃ balaṃ, ko assāso** ti yattha tumhe dāsā hontā sabbeva dāsā hotha, ayyā hontā sabbeva ayyā hotha, ettha vo ko thāmo, ko avassayo, yaṃ brāhmaṇova seṭṭho vaṇṇoti vadathāti dīpeti.

#### 404

**Khattiyova nu kho** tiādayo suttacchedakavādā nāma honti.

#### 408

Idāni cātuvaṇṇisuddhiṃ dassento **idha rājā** tiādimāha. **Sāpānadoṇiyā** ti sunakhānaṃ pivanadoṇiyā. **Aggikaraṇīyan** ti sītavinodanaandhakāravidhamanabhattapacanādi aggikiccaṃ. **Ettha assalāyanā** ti ettha sabbasmiṃ aggikiccaṃ karonte.

#### 409

Idāni yadetaṃ brāhmaṇā cātuvaṇṇisuddhīti vadanti, ettha cātuvaṇṇāti niyamo natthi. Pañcamo hi pādasikavaṇṇopi atthīti saṃkhittena tesaṃ vāde dosadassanatthaṃ **idha khattiyakumāro** tiādimāha. Tatra **amutra ca panesānan** ti amusmiñca pana purimanaye etesaṃ māṇavakānaṃ kiñci nānākaraṇaṃ na passāmīti vadati. Nānākaraṇaṃ pana tesampi atthiyeva. Khattiyakumārassa hi brāhmaṇakaññāya uppanno khattiyapādasiko nāma, itaro brāhmaṇapādasiko nāma, ete hīnajātimāṇavakā.

Evaṃ pañcamassa vaṇṇassa atthitāya cātuvaṇṇisuddhīti etesaṃ vāde dosaṃ dassetvā idāni puna cātuvaṇṇisuddhiyaṃ ovadanto **taṃ kiṃ maññasī** tiādimāha. Tattha **saddhe** ti matakabhatte. **Thālipāke** ti paṇṇākārabhatte. **Yaññe** ti yaññabhatte. **Pāhune** ti āgantukānaṃ katabhatte. **Kiṃ hī** ti kiṃ mahapphalaṃ bhavissati, no bhavissatīti dīpeti.

#### 410

**Bhūtapubban** ti assalāyana pubbe mayi jātiyā hīnatare tumhe seṭṭhatarā samānāpi mayā jātivāde pañhaṃ puṭṭhā sampādetuṃ na sakkhittha, idāni tumhe hīnatarā hutvā mayā seṭṭhatarena buddhānaṃ sake jātivādapañhaṃ puṭṭhā kiṃ sampādessatha? Na ettha cintā kātabbāti māṇavaṃ upatthambhento imaṃ desanaṃ ārabhi. Tattha **asito** ti kāḷako. **Devalo** ti tassa nāmaṃ, ayameva Bhagavā tena samayena. **Paṭaliyo** ti gaṇaṅgaṇupāhanā. **Patthaṇḍile** ti paṇṇasālapariveṇe. **Ko nu kho** ti kahaṃ nu kho. **Gāmaṇḍalarūpo viyā** ti gāmadārakarūpo viya. **So khvāhaṃ, bho, homī** ti so ahaṃ, bho, asitadevalo homīti vadati. Tadā kira mahāsatto koṇḍadamako hutvā vicarati. **Abhivādetuṃ upakkamiṃsū** ti vandituṃ upakkamaṃ akaṃsu. Tato paṭṭhāya ca vassasatikatāpasopi tadahujātaṃ brāhmaṇakumāraṃ avandanto koṇḍito hoti.

#### 411

**Janikā mātā** ti yāya tumhe janitā, sā vo janikā mātā. **Janikāmātū** ti janikāya mātu. **Yo janako** ti yo janako pitā. “Yo janiko pitāteva” vā pāṭho.

**Asitenā** ti pañcābhiññena asitena devalena isinā imaṃ gandhabbapañhaṃ puṭṭhā na sampāyissanti. **Yesan** ti yesaṃ sattannaṃ isīnaṃ. **Na puṇṇo dabbigāho** ti tesaṃ sattannaṃ isīnaṃ dabbiṃ gahetvā paṇṇaṃ pacitvā dāyako puṇṇo nāma eko ahosi, so dabbigahaṇasippaṃ jānāti. Tvaṃ sācariyako tesaṃ puṇṇopi na hoti, tena ñātaṃ dabbigahaṇasippamattampi na jānāsīti. Sesaṃ sabbattha uttānamevāti.

Ayaṃ pana assalāyano saddho ahosi pasanno, attano antonivesaneyeva cetiyaṃ kāresi. Yāvajjadivasā assalāyanavaṃse jātā nivesanaṃ kāretvā antonivesane cetiyaṃ karontevāti.

{{<eof>}}
    Papañcasūdaniyā majjhimanikāyaṭṭhakathāya<br>
    Assalāyanasuttavaṇṇanā niṭṭhitā.
{{</eof>}}

{{<subtitle>}}4. Ghoṭamukhasuttavaṇṇanā{{</subtitle>}}

#### 412

**Evaṃ me sutan** ti ghoṭamukhasuttaṃ. Tattha **khemiyambavane** ti evaṃnāmake ambavane. **Dhammiko paribbajo** ti dhammikā pabbajjā. **Adassanā** ti tumhādisānaṃ vā paṇḍitānaṃ adassanena. **Yo vā pan’ettha dhammo** ti yo vā pana ettha dhammo sabhāvo, tass’eva vā adassanena. Iminā “amhākaṃ kathā appamāṇaṃ, dhammova pamāṇan” ti dasseti. Tato thero “navauposathāgāre viya bahunā kammena idha bhavitabban” ti cintetvā caṅkamā oruyha paṇṇasālaṃ pavisitvā nisīdi. Taṃ dassetuṃ **evaṃ vutte** tiādi vuttaṃ.

#### 413

**Cattārome brāhmaṇā** ti therassa kira etad ahosi – “ayaṃ brāhmaṇo ‘dhammikaṃ pabbajjaṃ upagato samaṇo vā brāhmaṇo vā natthī’ ti vadati. Imassa cattāro puggale dve ca parisā dassetvā ‘catutthaṃ puggalaṃ katarāya parisāya bahulaṃ passasī’ ti pucchissāmi, jānamāno ‘anāgāriyaparisāyan’ti vakkhati. Evametaṃ sakamukheneva ‘dhammiko paribbajo atthī’ ti vadāpessāmī” ti imaṃ desanaṃ ārabhi.

#### 414

Tattha **sārattarattā** ti suṭṭhu rattarattā. **Sānuggahā vācā bhāsitā** sakāraṇā vācā bhāsitā. Vuttañ h’etaṃ mayā “amhākaṃ kathā appamāṇaṃ, dhammova pamāṇan” ti.

#### 421

**Kiṃ pana te** ti gihi nāma kappiyampi akappiyampi vadeyyāti vivecanatthaṃ pucchi. **Kārāpesī** ti māpesi. Kārāpetvā ca pana kālaṃ katvā sagge nibbatto. Etassa kira jānanasippe mātarampi pitarampi ghātetvā attāva ghātetabboti āgacchati. Etaṃ sippaṃ jānanto ṭhapetvā etaṃ añño sagge nibbatto nāma natthi, esa pana theraṃ upanissāya puññaṃ katvā tattha nibbattitvā ca pana “kenāhaṃ kammena idha nibbatto” ti āvajjetvā yathābhūtaṃ ñatvā ekadivasaṃ jiṇṇāya bhojanasālāya paṭisaṅkharaṇatthaṃ saṅghe sannipatite manussavesena āgantvā pucchi – “kimatthaṃ, bhante, saṅgho sannipatito” ti? Bhojanasālāya paṭisaṅkharaṇatthanti. Kenesā kāritāti? Ghoṭamukhenāti. Idāni so kuhinti? Kālaṅkatoti. Atthi pan’assa koci ñātakoti? Atthi ekā bhaginīti. Pakkosāpetha nanti. Bhikkhū pakkosāpesuṃ. So taṃ upasaṅkamitvā – “ahaṃ, tava bhātā, ghoṭamukho nāma imaṃ sālaṃ kāretvā sagge nibbatto, asuke ca asuke ca ṭhāne mayā ṭhapitaṃ dhanaṃ atthi, taṃ gahetvā imañca bhojanasālaṃ kārehi, dārake ca posehī” ti vatvā bhikkhusaṅghaṃ vanditvā vehāsaṃ uppatitvā devalokameva agamāsi. Sesaṃ sabbattha uttānamevāti.

{{<eof>}}
    Papañcasūdaniyā majjhimanikāyaṭṭhakathāya<br>
    Ghoṭamukhasuttavaṇṇanā niṭṭhitā.
{{</eof>}}

{{<subtitle>}}5. Caṅkīsuttavaṇṇanā{{</subtitle>}}

#### 422

**Evaṃ me sutan** ti caṅkīsuttaṃ. Tattha **devavane sālavane** ti tasmiṃ kira devatānaṃ balikammaṃ karīyati, tena taṃ devavanantipi sālavanantipi vuccati. **Opāsādaṃ ajjhāvasatī** ti opāsādanāmake brāhmaṇagāme vasati, abhibhavitvā vā āvasati, tassa sāmī hutvā yāya mariyādāya tattha vasitabbaṃ, tāya mariyādāya vasati. Upasaggavasena pan’ettha bhummatthe upayogavacanaṃ veditabbaṃ, tathassa anuppayogattāva sesapadesu. Tattha lakkhaṇaṃ saddasatthato pariyesitabbaṃ. **Sattussadan** ti sattehi ussadaṃ ussannaṃ, bahujanaṃ ākiṇṇamanussaṃ posāvaniyahatthiassamoramigādianekasattasamākiṇṇañcāti attho. Yasmā pana so gāmo bahi āvijjhitvā jātena hatthiassādīnaṃ ghāsatiṇena c’eva gehacchadanatiṇena ca sampanno, tathā dārukaṭṭhehi c’eva gehasambhārakaṭṭhehi ca, yasmā cassa abbhantare vaṭṭacaturassādisaṇṭhānā bahū pokkharaṇiyo, jalajakusumavicittāni ca bahi anekāni taḷākāni vā udakassa niccabharitāneva honti, tasmā **satiṇakaṭṭhodakan** ti vuttaṃ.

Saha dhaññena **sadhaññaṃ**, pubbaṇṇāparaṇṇādibhedaṃ bahudhaññasannicayanti attho. Ettāvatā yasmiṃ gāme brāhmaṇo setacchattaṃ ussāpetvā rājalīlāya vasati. Tassa samiddhisampatti dīpitā hoti. Rājato laddhaṃ bhoggaṃ **rājabhoggaṃ**. Kena dinnanti ce, **raññā pasenadinā kosalena dinnaṃ**. **Rājadāyan** ti rañño dāyabhūtaṃ, dāyajjanti attho. **Brahmadeyyan** ti seṭṭhadeyyaṃ, chattaṃ ussāpetvā rājasaṅkhepena bhuñjitabbanti attho. Atha vā **rājabhoggan** ti sabbaṃ chejjabhejjaṃ anusāsantena titthapabbatādīsu suṅkaṃ gaṇhantena setacchattaṃ ussāpetvā raññā hutvā bhuñjitabbaṃ. Tattha **raññā pasenadinā kosalena dinnaṃ rājadāyan** ti. Ettha raññā dinnattā rājadāyaṃ, dāyakarājadīpanatthaṃ pan’assa “raññā pasenadinā kosalena dinnan” ti idaṃ vuttaṃ. **Brahmadeyyan** ti seṭṭhadeyyaṃ, yathā dinnaṃ na puna gahetabbaṃ hoti nissaṭṭhapariccattaṃ, evaṃ dinnanti attho.

#### 423

Bahū bahū hutvā saṃhatāti saṅghā. Ekekissā disāya saṅgho tesaṃ atthīti **saṅghī**. Pubbe gāmassa anto agaṇā bahi nikkhamitvā gaṇā sampannāti **gaṇībhūtā**. **Uttarenamukhā** ti uttaradisābhimukhā. **Khattaṃ āmantesī** ti khattā vuccati pucchitapañhabyākaraṇasamattho mahāmatto, taṃ āmantesi. **Āgamentū** ti muhuttaṃ paṭimānentu, acchantūti vuttaṃ hoti.

#### 424

**Nānāverajjakānan** ti nānāvidhesu rajjesu aññesu kāsikosalādīsu jātā vā nivasanti vā, tato vā āgatāti nānāverajjakā, tesaṃ nānāverajjakānaṃ. **Kenacidevā** ti aniyamitena yaññupāsanādinā kenaci kiccena. Te tassa gamanaṃ sutvā cintesuṃ – “ayaṃ, caṅkī, uggatabrāhmaṇo, yebhuyyena ca aññe brāhmaṇā samaṇaṃ gotamaṃ saraṇaṃ gatā, ayameva na gato. Svāyaṃ sace tattha gamissati, addhā samaṇassa Gotamassa āvaṭṭaniyā māyāya āvaṭṭito saraṇaṃ gamissati. Tato etassāpi gehadvāre brāhmaṇānaṃ asannipāto bhavissati. Handassa gamanantarāyaṃ karomā” ti sammantayitvā tattha agamaṃsu. Taṃ sandhāya “atha kho te brāhmaṇā” tiādi vuttaṃ.

Tattha **ubhato** ti dvīhi pakkhehi. **Mātito ca pitito cā** ti, bhoto mātā brāhmaṇī, mātumātā brāhmaṇī, tassāpi mātā brāhmaṇī. Pitā brāhmaṇo, pitupitā brāhmaṇo, tassapi pitā brāhmaṇoti. Evaṃ bhavaṃ ubhato sujāto, mātito ca pitito ca. **Saṃsuddhagahaṇiko** ti saṃsuddhā te mātu gahaṇī, saṃsuddhā te mātu kucchīti attho. **Yāva sattamā pitāmahayugā** ti ettha pitu pitā pitāmaho, pitāmahassa yugaṃ pitāmahayugaṃ. **Yugan** ti āyuppamāṇaṃ vuccati. Abhilāpamattameva cetaṃ, atthato pana pitāmahova pitāmahayugaṃ. Tato uddhaṃ sabbe pi pubbapurisā pitāmahaggahaṇeneva gahitā. Evaṃ yāva sattamo puriso, tāva saṃsuddhagahaṇiko. Atha vā akkhitto anupakuṭṭho jātivādenāti dasseti. **Akkhitto** ti apanetha etaṃ, kiṃ imināti evaṃ akkhitto anavakkhitto. **Anupakkuṭṭho** ti na upakuṭṭho, na akkosaṃ vā nindaṃ vā pattapubbo. Kena kāraṇenāti. Jātivādena, itipi hīnajātiko esoti evarūpena vacanenāti attho. **Imināpaṅgenā** ti imināpi kāraṇena.

**Aḍḍho** ti issaro. **Mahaddhano** ti mahatā dhanena samannāgato. Bhoto hi gehe pathaviyaṃ paṃsuvālikā viya bahu dhanaṃ, samaṇo pana gotamo adhano bhikkhāya udaraṃ pūretvā yāpetīti dassenti. **Mahābhogo** ti pañcakāmaguṇavasena mahāupabhogo. Evaṃ yaṃ yaṃ guṇaṃ vadanti, tassa tassa paṭipakkhavasena Bhagavato aguṇaṃ yeva dassemāti maññamānā vadanti.

**Abhirūpo** ti aññehi manussehi adhikarūpo. **Dassanīyo** ti divasampi passantānaṃ atittikaraṇato dassanayoggo, dassaneneva cittapasādajananato **pāsādiko**. Pokkharatā vuccati sundarabhāvo, vaṇṇassa pokkharatā vaṇṇapokkharatā, tāya **vaṇṇapokkharatāya**, vaṇṇasampattiyāti attho. Porāṇā pana **pokkharan** ti sarīraṃ vadanti, vaṇṇaṃ vaṇṇameva. Tesaṃ matena vaṇṇo ca pokkharañca vaṇṇapokkharāni, tesaṃ bhāvo vaṇṇapokkharatā. Iti **paramāya vaṇṇapokkharatāyā** ti uttamaparisuddhena vaṇṇena c’eva sarīrasaṇṭhānasampattiyā cāti attho. **Brahmavaṇṇī** ti seṭṭhavaṇṇī, parisuddhavaṇṇesupi seṭṭhena suvaṇṇavaṇṇeneva samannāgatoti attho. **Brahmavacchasī** ti mahābrahmuno sarīrasadisena sarīrena samannāgato. **Akhuddāvakāso dassanāyā** ti bhoto sarīre dassanassa okāso na khuddako mahā. Sabbāneva te aṅgapaccaṅgāni dassanīyāneva, tāni cāpi mahantānevāti dīpeti.

Sīlamassa atthīti **sīlavā**. Vuddhaṃ vaḍḍhitaṃ sīlamassāti **vuddhasīlī. Vuddhasīlenā** ti vuddhena vaḍḍhitena sīlena. **Samannāgato** ti yutto, idaṃ vuddhasīlīpadasseva vevacanaṃ. Sabbametaṃ pañcasīlamattameva sandhāya vadanti.

**Kālyāṇavāco** tiādīsu kalyāṇā sundarā parimaṇḍalapadabyañjanā vācā assāti kalyāṇavāco. Kalyāṇaṃ madhuraṃ vākkaraṇaṃ assāti **kalyāṇavākkaraṇo**. Vākkaraṇanti udāharaṇaghoso. Guṇaparipuṇṇabhāvena pure bhavāti **porī**. Pure vā bhavattā porī. Nāgarikitthiyā sukhumālattanena sadisātipi porī. Tāya **poriyā. Vissaṭṭhāyā** ti apalibuddhāya, sandiṭṭhavilambitādidosarahitāya. **Anelagalāyā** ti elagalena virahitāya. Ekaccassa hi kathentassa elaṃ galati, lālā vā paggharati, kheḷaphusitāni vā nikkhamanti, tassa vācā elagalā nāma hoti. Tabbiparitāyāti attho. **Atthassa viññāpaniyā** tiādimajjhapariyosānaṃ pākaṭaṃ katvā bhāsitatthassa viññāpanasamatthāya. Sesamettha brāhmaṇavaṇṇe uttānameva.

#### 425

**Evaṃ vutte** ti evaṃ tehi brāhmaṇehi vutte, caṅkī, “ime brāhmaṇā attano vaṇṇe vuccamāne atussanakasatto nāma natthi, vaṇṇamassa bhaṇitvā nivāressāmāti jātiādīhi mama vaṇṇaṃ vadanti, na kho pana me yuttaṃ attano vaṇṇe rajjituṃ. Handāhaṃ etesaṃ vādaṃ bhinditvā samaṇassa Gotamassa mahantabhāvaṃ ñāpetvā etesaṃ tattha gamanaṃ karomī” ti cintetvā **tena hi, bho, mamāpi suṇāthā** tiādimāha. Tattha yepi “ubhato sujāto” tiādayo attano guṇehi sadisā guṇā, tepi “ko cāhaṃ, ke ca samaṇassa Gotamassa jātisampattiādayo guṇā” ti attano guṇehi uttaritareyeva maññamāno, itare pana ekanteneva Bhagavato mahantabhāvadīpanatthaṃ pakāseti. **Mayameva arahāmā** ti evaṃ niyamento cettha idaṃ dīpeti – yadi guṇamahantatāya upasaṅkamitabbo nāma hoti, yathā sineruṃ upanidhāya sāsapo, mahāsamuddaṃ upanidhāya gopadakaṃ, sattasu mahāsaresu udakaṃ upanidhāya ussāvabindu paritto lāmako, evam evaṃ samaṇassa Gotamassa jātisampattiādayo guṇe upanidhāya amhākaṃ guṇā parittā lāmakā, tasmā mayameva arahāma taṃ bhavantaṃ gotamaṃ dassanāya upasaṅkamitunti.

**Bhūmigatañca vehāsaṭṭhañcā** ti ettha rājaṅgaṇe c’eva uyyāne ca sudhāmaṭṭhā pokkharaṇiyo sattaratanapūriṃ katvā bhūmiyaṃ ṭhapitaṃ dhanaṃ bhūmigataṃ nāma, pāsādaniyūhādayo pana pūretvā ṭhapitaṃ vehāsaṭṭhaṃ nāma. Evaṃ tāva kulapariyāyena āgataṃ. Tathāgatassa pana jātadivaseyeva saṅkho elo uppalo puṇḍarīkoti cattāro nidhayo upagatā. Tesu saṅkho gāvutiko, elo aḍḍhayojaniko, uppalo tigāvutiko puṇḍarīko yojanikoti. Tesupi gahitagahitaṭṭhānaṃ pūratiyeva. Iti Bhagavā pahūtaṃ hiraññasuvaṇṇaṃ ohāya pabbajitoti veditabbo. **Daharo vā** ti ādīni heṭṭhā vitthāritāneva.

**Akhuddāvakāso** ti ettha Bhagavati aparimāṇoyeva dassanāvakāsoti veditabbo. Tatridaṃ vatthuṃ – Rājagahe kira aññataro brāhmaṇo “samaṇassa kira Gotamassa pamāṇaṃ gahetuṃ na sakkā” ti sutvā Bhagavato piṇḍāya pavisanakāle saṭṭhihatthaṃ veḷuṃ gahetvā nagaradvārassa bahi ṭhatvā sampatte Bhagavati veḷuṃ gahetvā samīpe aṭṭhāsi, veḷu Bhagavato jāṇumattaṃ pāpuṇi. Punadivase dve veḷū ghaṭetvā samīpe aṭṭhāsi, Bhagavā dvinnaṃ veḷūnaṃ upari dviveṇumattameva paññāyamāno, “brāhmaṇa, kiṃ karosī” ti āha? Tumhākaṃ pamāṇaṃ gaṇhāmīti. “Brāhmaṇa, sacepi tvaṃ sakalacakkavāḷagabbhaṃ pūretvā ṭhitaveḷuṃ ghaṭetvā āgamissasi, neva me pamāṇaṃ gahetuṃ sakkhissasi. Na hi mayā cattāri asaṅkhyeyyāni kappasatasahassañca tathā pāramiyo pūritā, yathā me paro pamāṇaṃ gaṇheyya, atulo brāhmaṇa, tathāgato appameyyo” ti vatvā dhammapade gāthamāha. Gāthāpariyosāne caturāsītipāṇasahassāni amataṃ piviṃsu.

Aparampi vatthu – rāhu kira asurindo cattāri yojanasahassāni aṭṭha ca yojanasatāni ucco, bāhantaramassa dvādasayojanasatāni, hatthatalapādatalānaṃ puthulatā tīṇi yojanasatāni, aṅgulipabbāni paṇṇāsayojanāni, bhamukantaraṃ paṇṇāsayojanaṃ, nalāṭaṃ tiyojanasataṃ, sīsaṃ navayojanasataṃ. So – “ahaṃ uccosmi, satthāraṃ onamitvā oloketuṃ na sakkhissāmī” ti na gacchati. So ekadivasaṃ Bhagavato vaṇṇaṃ sutvā “yathā kathañca olokessāmī” ti āgato. Bhagavā tassa ajjhāsayaṃ viditvā “catūsu iriyāpathesu katarena dassemī” ti cintetvā “ṭhitako nāma nīcopi ucco viya paññāyati, nipannovassa attānaṃ dassessāmī” ti, “ānanda, gandhakuṭipariveṇe mañcakaṃ paññāpehī” ti vatvā tattha sīhaseyyaṃ kappesi. Rāhu āgantvā nipannaṃ Bhagavantaṃ gīvaṃ unnāmetvā nabhamajjhe puṇṇacandaṃ viya ulloketi. Kimidaṃ asurindāti ca vutte, Bhagavā onamitvā oloketuṃ na sakkhissāmīti na gacchinti. Na mayā asurinda adhomukhena pāramiyo pūritā, uddhaggaṃ me katvā dānaṃ dinnanti. Taṃdivasaṃ rāhu saraṇaṃ agamāsi. Evaṃ Bhagavā akhuddāvakāso dassanāya.

Catupārisuddhisīlena **sīlavā**. Taṃ pana sīlaṃ ariyaṃ uttamaṃ parisuddhaṃ, tenāha **ariyasīlī** ti. Tadeva anavajjaṭṭhena kusalaṃ, tenāha **kusalasīlī** ti. **Kusalena sīlenā** ti idamassa vevacanaṃ. **Bahūnaṃ ācariyapācariyo** ti Bhagavato ekekāya dhammadesanāya caturāsītipāṇasahassāni aparimāṇāpi devamanussā maggaphalāmataṃ pivanti. Tasmā bahūnaṃ ācariyo, sāvakavineyyānaṃ pācariyoti.

**Khīṇakāmarāgo** ti ettha kāmaṃ Bhagavato sabbe pi kilesā khīṇā, brāhmaṇo pana te na jānāti, attano jānanaṭṭhāneyeva guṇaṃ katheti. **Vigatacāpallo** ti “pattamaṇḍanā cīvaramaṇḍanā senāsanamaṇḍanā imassa vā pūtikāyassa…pe… kelanā paṭikelanā” ti evaṃ vuttacāpalyavirahito.

**Apāpapurekkhāro** ti apāpe navalokuttaradhamme purato katvā vicarati. **Brahmaññāya pajāyā** ti sāriputtamoggallānaMahākassapādibhedāya brāhmaṇapajāya. <small>(Aviruddho hi so)</small> etissāya pajāya purekkhāro. Ayañ hi pajā samaṇaṃ gotamaṃ purato katvā caratīti attho. Api ca **apāpapurekkhāro** ti na pāpupurekkhāro, na pāpaṃ purato katvā carati, pāpaṃ na icchatīti attho. Kassa? **Brahmaññāya pajāya** attanā saddhiṃ paṭiviruddhāyapi brāhmaṇapajāya aviruddho hitasukhatthikoyevāti vuttaṃ hoti.

**Tiroraṭṭhā** ti pararaṭṭhato. **Tirojanapadā** ti parajanapadato. **Saṃpucchituṃ āgacchantī** ti khattiyapaṇḍitādayo c’eva brāhmaṇagandhabbādayo ca pañhe abhisaṅkharitvā pucchissāmāti āgacchanti. Tattha keci pucchāya vā dosaṃ vissajjanasampaṭicchane vā asamatthataṃ sallakkhetvā apucchitvāva tuṇhī nisīdanti, keci pucchanti, kesañci Bhagavā pucchāya ussāhaṃ janetvā vissajjeti. Evaṃ sabbesampi tesaṃ vimatiyo tīraṃ patvā mahāsamuddassa ūmiyo viya Bhagavantaṃ patvāva bhijjanti. Sesamettha Tathāgatassa vaṇṇe uttānameva.

**Atithī no te hontī** ti te amhākaṃ āgantukā navakā pāhunakā hontīti attho. **Pariyāpuṇāmī** ti jānāmi. **Aparimāṇavaṇṇo** ti tathārūpeneva sabbaññunāpi appameyyavaṇṇo, pageva mādisenāti dasseti. Vuttampi c’etaṃ –

> “Buddhopi buddhassa bhaṇeyya vaṇṇaṃ,  
> Kappampi ce aññamabhāsamāno;  
> Khīyetha kappo ciradīghamantare,  
> Vaṇṇo na khīyetha Tathāgatassā” ti.

Imaṃ pana guṇakathaṃ sutvā te brāhmaṇā cintayiṃsu “yathā, caṅkī, samaṇassa Gotamassa vaṇṇaṃ bhāsati, anomaguṇo so bhavaṃ gotamo, evaṃ tassa guṇe jānamānena kho pana iminā aticiraṃ adhivāsitaṃ, handa naṃ anuvattāmā” ti anuvattamānā “tena hi, bho” tiādimāhaṃsu.

#### 426

**Opātetī** ti paveseti. **Saṃpurekkharontī** ti puttamattanattamattampi samānaṃ purato katvā vicaranti.

#### 427

**Mantapadan** ti mantāyeva mantapadaṃ, vedoti attho. **Itihitiha paramparāyā** ti evaṃ kira evaṃ kirāti paramparabhāvena āgatanti dīpeti. **Piṭakasampadāyā** ti pāvacanasaṅkhātasampattiyā. Sāvittiādīhi chandabandhehi ca vaggabandhehi ca sampādetvā āgatanti dasseti. **Tattha cā** ti tasmiṃ mantapade. **Pavattāro** ti pavattayitāro. **Yesan** ti yesaṃ santakaṃ. **Mantapadan** ti vedasaṅkhātaṃ mantameva. **Gītan** ti aṭṭhakādīhi dasahi porāṇakabrāhmaṇehi padasampattivasena sajjhāyitaṃ. **Pavuttan** ti aññesaṃ vuttaṃ, vācitanti attho. **Samihitan** ti samupabyūḷhaṃ rāsikataṃ, piṇḍaṃ katvā ṭhapitanti attho. **Tadanugāyantī** ti etarahi brāhmaṇā taṃ tehi pubbe gītaṃ anugāyanti anusajjhāyanti vādenti. **Tadanubhāsantī** ti taṃ anubhāsanti, idaṃ purimasseva vevacanaṃ. **Bhāsitamanubhāsantī** ti tehi bhāsitaṃ sajjhāyitaṃ anusajjhāyanti. **Vācitamanuvācentī** ti tehi aññesaṃ vācitaṃ anuvācenti. **Seyyathidan** ti te katameti attho. **Aṭṭhako** ti ādīni tesaṃ nāmāni, te kira dibbena cakkhunā oloketvā parūpaghātaṃ akatvā kassapasammāsambuddhassa Bhagavato pāvacanena saha saṃsandetvā mante ganthesuṃ, aparāpare pana brāhmaṇā pāṇātipātādīni pakkhipitvā tayo vede bhinditvā buddhavacanena saddhiṃ viruddhe akaṃsu.

#### 428

**Andhaveṇī** ti andhapaveṇī. Ekena hi cakkhumatā gahitayaṭṭhiyā koṭiṃ eko andho gaṇhāti, taṃ andhaṃ añño, taṃ aññoti evaṃ paṇṇāsa saṭṭhi andhā paṭipāṭiyā ghaṭitā andhaveṇīti vuccati. **Paramparāsaṃsattā** ti aññamaññaṃ laggā, yaṭṭhiggāhakenapi cakkhumatā virahitāti attho. Eko kira dhutto andhagaṇaṃ disvā “asukasmiṃ nāma gāme khajjabhojjaṃ sulabhan” ti ussāhetvā tehi “tattha no sāmi nehi, idaṃ nāma te demā” ti vutte lañjaṃ gahetvā antarāmagge maggā okkamma mahantaṃ gacchaṃ anuparigantvā purimassa hatthena pacchimassa kacchaṃ gaṇhāpetvā “kiñci kammaṃ atthi, gacchatha tāva tumhe” ti vatvā palāyi. Te divasampi gantvā maggaṃ avindamānā “kahaṃ, bho, cakkhumā kahaṃ maggo” ti paridevitvā maggaṃ avindamānā tattheva mariṃsu. Te sandhāya vuttaṃ “paramparāsaṃsattā” ti. **Purimopī** ti purimesu dasasu brāhmaṇesu ekopi. **Majjhimopī** ti majjhe ācariyapācariyesu ekopi. **Pacchimopī** ti idāni brāhmaṇesu ekopi.

**Pañca kho** ti pāḷiāgatesu dvīsu aññe pi evarūpe tayo pakkhipitvā vadati. **Dvedhāvipākā** ti bhūtavipākā vā abhūtavipākā vā. **Nālametthā** ti, bhāradvāja, saccaṃ anurakkhissāmīti paṭipannena viññunā “yaṃ mayā gahitaṃ, idameva saccaṃ moghamaññan” ti ettha ekaṃseneva niṭṭhaṃ gantuṃ nālaṃ na yuttanti upari pucchāya maggaṃ vivaritvā ṭhapesi.

#### 430

**Idha, bhāradvāja, bhikkhū** ti jīvakasutte <small>(ma. ni. 2.51 ādayo)</small> viya mahāvacchasutte <small>(ma. ni. 2.193 ādayo)</small> viya ca attānaññeva sandhāya vadati. **Lobhanīyesu dhammesū** ti lobhadhammesu. Sesapadadvayepi eseva nayo.

#### 432

**Saddhaṃ nivesetī** ti okappaniyasaddhaṃ niveseti. **Upasaṅkamatī** ti upagacchati. **Payirupāsatī** ti santike nisīdati. **Sotan** ti pasādasotaṃ odahati. **Dhamman** ti desanādhammaṃ suṇāti. **Dhāretī** ti paguṇaṃ katvā dhāreti. **Upaparikkhatī** ti atthato ca kāraṇato ca vīmaṃsati. **Nijjhānaṃ khamantī** ti olokanaṃ khamanti, idha sīlaṃ kathitaṃ, idha samādhīti evaṃ upaṭṭhahantīti attho. **Chando** ti kattukamyatā chando. **Ussahatī** ti vāyamati. **Tuletī** ti aniccādivasena tīreti. **Padahatī** ti maggapadhānaṃ padahati. **Kāyena c’eva paramasaccan** ti sahajātanāmakāyena ca nibbānaṃ sacchikaroti, paññāya ca kilese nibbijjhitvā tadeva vibhūtaṃ pākaṭaṃ karonto passati.

#### 433

**Saccānubodho** ti maggānubodho. **Saccānuppattī** ti phalasacchikiriyā. **Tesaṃyevā** ti heṭṭhā vuttānaṃ dvādasannaṃ, evaṃ dīghaṃ maggavādaṃ anulometi, tasmā nāyamattho. Ayaṃ pan’ettha attho – **tesaṃyevā** ti tesaṃ maggasampayuttadhammānaṃ. **Padhānan** ti maggapadhānaṃ. Tañhi phalasacchikiriyasaṅkhātāya saccānuppattiyā bahukāraṃ, magge asati phalābhāvatoti. Iminā nayena sabbapadesu attho veditabbo. Sesaṃ sabbattha uttānamevāti.

{{<eof>}}
    Papañcasūdaniyā majjhimanikāyaṭṭhakathāya<br>
    Caṅkīsuttavaṇṇanā niṭṭhitā.
{{</eof>}}

{{<subtitle>}}6. Esukārīsuttavaṇṇanā{{</subtitle>}}

#### 437

**Evaṃ me sutan** ti esukārīsuttaṃ. Tattha **bilaṃ olaggeyyun** ti koṭṭhāsaṃ laggāpeyyuṃ, iminā satthadhammaṃ nāma dasseti. Satthavāho kira mahākantārapaṭipanno antarāmagge goṇe mate maṃsaṃ gahetvā sabbesaṃ satthikānaṃ “idaṃ khāditvā ettakaṃ mūlaṃ dātabban” ti koṭṭhāsaṃ olaggeti, goṇamaṃsaṃ nāma khādantāpi atthi akhādantāpi, mūlaṃ dātuṃ sakkontāpi asakkontāpi. Satthavāho yena mūlena goṇo gahito, tassa nikkhamanatthaṃ sabbesaṃ balakkārena koṭṭhāsaṃ datvā mūlaṃ gaṇhāti, ayaṃ satthadhammo. Evamevaṃ brāhmaṇāpi lokassa paṭiññaṃ aggahetvā attanova dhammatāya catasso pāricariyā paññapentīti dassetuṃ **evameva kho** tiādimāha. **Pāpiyo assā** ti pāpaṃ assa. **Seyyo assā** ti hitaṃ assa. Atha vā **pāpiyo** ti pāpako lāmako attabhāvo assa. **Seyyo** ti seṭṭho uttamo. **Seyyaṃso** ti seyyo. **Uccākulīnatā** ti uccākulīnattena seyyo. **Pāpiyaṃso** ti pāpiyo. Uccākulīnatā ca dvīsu kulesu vaḍḍheti khattiyakule brāhmaṇakule ca, uḷāravaṇṇatā tīsu. Vessopi hi uḷāravaṇṇo hoti. Uḷārabhogatā catūsupi. Suddopi hi antamaso caṇḍālopi uḷārabhogo hotiyeva.

#### 440

**Bhikkhācariyan** ti koṭidhanenapi hi brāhmaṇena bhikkhā caritabbāva, porāṇakabrāhmaṇā asītikoṭidhanāpi ekavelaṃ bhikkhaṃ caranti. Kasmā? Duggatakāle carantānaṃ idāni bhikkhaṃ carituṃ āraddhāti garahā na bhavissatīti. **Atimaññamāno** ti yo bhikkhācariyavaṃsaṃ haritvā sattajīvakasikammavaṇijjādīhi jīvikaṃ kappeti, ayaṃ atimaññati nāma. **Gopo vā** ti yathā gopako attanā rakkhitabbaṃ bhaṇḍaṃ thenento akiccakārī hoti, evanti attho. Iminā nayena sabbavāresu attho veditabbo. **Asitabyābhaṅgin** ti tiṇalāyanaasitañceva kājañca. **Anussarato** ti yattha jāto, tasmiṃ porāṇe mātāpettike kulavaṃse anussariyamāneti attho. Sesaṃ sabbattha uttānamevāti.

{{<eof>}}
    Papañcasūdaniyā majjhimanikāyaṭṭhakathāya<br>
    Esukārīsuttavaṇṇanā niṭṭhitā.
{{</eof>}}

{{<subtitle>}}7. Dhanañjānisuttavaṇṇanā{{</subtitle>}}

#### 445

**Evaṃ me sutan** ti dhanañjānisuttaṃ. Tattha **dakkhiṇāgirismin** ti **girī** ti pabbato, Rājagahaṃ parikkhipitvā ṭhitapabbatassa dakkhiṇadisābhāge janapadassetaṃ nāmaṃ. **Taṇḍulapālidvārāyā** ti rājagahassa kira dvattiṃsamahādvārāni catusaṭṭhikhuddakadvārāni, tesu ekaṃ taṇḍulapālidvāraṃ nāma, taṃ sandhāyevamāha. **Rājānaṃ nissāyā** ti “gaccha manusse apīḷetvā sassabhāgaṃ gaṇhāhī” ti raññā pesito gantvā sabbameva sassaṃ gaṇhāti, “mā no, bhante, nāsehī” ti ca vutte – “rājakule vuttaṃ mandaṃ, ahaṃ raññā āgamanakāleyeva evaṃ āṇatto, mā kanditthā” ti evaṃ rājānaṃ nissāya brāhmaṇagahapatike vilumpati. Dhaññaṃ yebhuyyena attano gharaṃ pavesetvā appakaṃ rājakule paveseti. Kiṃ brāhmaṇagahapatikānaṃ na pīḷaṃ akāsīti ca vutto – “āma, mahārāja, imasmiṃ vāre khettāni mandasassāni ahesuṃ, tasmā apīḷentassa me gaṇhato na bahuṃ jātan” ti evaṃ brāhmaṇagahapatike nissāya rājānaṃ vilumpati.

#### 446

**Payo pīyatan** ti taruṇakhīraṃ pivatu. **Tāva bhattassā** ti yāva khīraṃ pivitvā nisīdissatha, tāvadeva bhattassa kālo bhavissati. Idh’eva hi no pātarāsabhattaṃ āharissantīti dasseti. **Mātāpitaro** tiādīsu mahallakā mātāpitaro mudukāni attharaṇapāvuraṇāni sukhumāni vatthāni madhurabhojanaṃ sugandhagandhamālādīni ca pariyesitvā posetabbā. Puttadhītānaṃ nāmakaraṇamaṅgalādīni sabbakiccāni karontena puttadāro posetabbo. Evañ hi akariyamāne garahā uppajjatīti iminā nayena attho veditabbo.

#### 447

**Adhammacārī** ti pañca dussīlyakammāni vā dasa dussīlyakammāni vā idha adhammo nāma. **Upakaḍḍheyyun** ti pañcavidhabandhanādikammakaraṇatthaṃ taṃ taṃ nirayaṃ kaḍḍheyyuṃ.

#### 448

**Dhammacārī** ti dhammikasivavijjādikammakārī. **Paṭikkamantī** ti osaranti parihāyanti. **Abhikkamantī** ti abhisaranti vaḍḍhanti. **Seyyo** ti varataraṃ. **Hīne** ti nihīne lāmake. **Kālaṅkato ca sāriputtā** ti idaṃ Bhagavā “tatrassa gantvā desehī” ti adhippāyena theramāha. Theropi taṃkhaṇaṃ yeva gantvā mahābrahmuno dhammaṃ desesi, tato paṭṭhāya cātuppadikaṃ gāthaṃ kathentopi catusaccavimuttaṃ nāma na kathesīti.

{{<eof>}}
    Papañcasūdaniyā majjhimanikāyaṭṭhakathāya<br>
    Dhanañjānisuttavaṇṇanā niṭṭhitā.
{{</eof>}}

{{<subtitle>}}8. Vāseṭṭhasuttavaṇṇanā{{</subtitle>}}

#### 454

**Evaṃ me sutan** ti vāseṭṭhasuttaṃ. Tattha **icchānaṅgalavanasaṇḍe** ti icchānaṅgalagāmassa avidūre vanasaṇḍe. **Caṅkī** ti ādayo pañcapi janā rañño pasenadissa kosalassa purohitā eva. **Aññe ca abhiññātā** ti aññe ca bahū abhiññātā brāhmaṇā. Te kira chaṭṭhe chaṭṭhe māse dvīsu ṭhānesu sannipatanti. Yadā jātiṃ sodhetukāmā honti, tadā pokkharasātissa santike jātisodhanatthaṃ ukkaṭṭhāya sannipatanti. Yadā mante sodhetukāmā honti, tadā icchānaṅgale sannipatanti. Imasmiṃ kāle mantasodhanatthaṃ sannipatiṃsu. **Ayamantarā kathā** ti yaṃ attano sahāyakabhāvānurūpaṃ kathaṃ kathentā anuvicariṃsu, tassā kathāya antarā ayamaññā kathā udapādi. **Sīlavā** ti guṇavā. **Vattasampanno** ti ācārasampanno.

#### 455

**Anuññātapaṭiññātā** ti sikkhitā tumheti evaṃ ācariyehi anuññātā, āma ācariya sikkhitamhāti evaṃ sayañca paṭiññātā. **Asmā** ti bhavāma. **Ahaṃ pokkharasātissa, tārukkhassāyaṃ māṇavo** ti ahaṃ pokkharasātissa jeṭṭhantevāsī aggasisso, ayaṃ tārukkhassāti dīpeti.

**Tevijjānan** ti tivedānaṃ brāhmaṇānaṃ. **Yadakkhātan** ti yaṃ atthato ca byañjanato ca ekaṃ padampi akkhātaṃ. **Tatra kevalinosmase** ti taṃ sakalaṃ jānanato tattha niṭṭhāgatamhāti attho. Idāni taṃ kevalibhāvaṃ āvikaronto **padakasmā** tiādimāha. Tattha **jappe ācariyasādisā** ti kathanaṭṭhāne mayaṃ ācariyasadisāyeva.

**Kammunā** ti dasakusalakammapathakammunā. Ayañ hi pubbe sattavidhaṃ kāyavacīkammaṃ sandhāya “yato kho, bho, sīlavā hotī” ti āha, tividhaṃ manokammaṃ sandhāya “vattasampanno” ti. Tena samannāgato hi ācārasampanno hoti. **Cakkhumā** ti pañcahi cakkhūhi cakkhumantabhāvena Bhagavantaṃ ālapati.

**Khayātītan** ti ūnabhāvaṃ atītaṃ, paripuṇṇanti attho. **Peccā** ti upagantvā. **Namassantī** ti namo karonti.

**Cakkhuṃ loke samuppannan** ti avijjandhakāre loke taṃ andhakāraṃ vidhamitvā lokassa diṭṭhadhammikādiatthadassanena cakkhu hutvā samuppannaṃ.

#### 456

Evaṃ vāseṭṭhena thometvā yācito Bhagavā dvepi jane saṅgaṇhanto **tesaṃ vo ahaṃ byakkhissan** tiādimāha. Tattha **byakkhissan** ti byākarissāmi. **Anupubban** ti tiṭṭhatu tāva brāhmaṇacintā, tiṇarukkhakīṭapaṭaṅgato paṭṭhāya anupaṭipāṭiyā ācikkhissāmīti attho. **Jātivibhaṅgan** ti jātivitthāraṃ. **Aññamaññā hi jātiyo** ti tesaṃ tesañhi pāṇānaṃ jātiyo aññamaññā nānappakārāti attho.

**Tiṇarukkhe** ti anupādinnakajātiṃ katvā pacchā upādinnakajātiṃ kathessāmi, evaṃ tassa jātibhedo pākaṭo bhavissatīti imaṃ desanaṃ ārabhi. Mahāsīvatthero pana “kiṃ, bhante, anupādinnakaṃ bījanānatāya nānaṃ, upādinnaṃ kammanānatāyāti? Evaṃ vattuṃ na vaṭṭatī” ti pucchito āma na vaṭṭati. Kammañhi yoniyaṃ khipati. Yonisiddhā ime sattā nānāvaṇṇā hontīti. **Tiṇarukkhe** ti ettha antopheggū bahisārā antamaso tālanāḷikerādayopi tiṇāneva, antosārā pana bahipheggū sabbe rukkhā nāma. **Na cāpi paṭijānare** ti mayaṃ tiṇā mayaṃ rukkhāti vā, ahaṃ tiṇaṃ, ahaṃ rukkhoti vā evaṃ na jānanti. **Liṅgaṃ jātimayan** ti ajānantānampi ca tesaṃ jātimayameva saṇṭhānaṃ attano mūlabhūtatiṇādisadisameva hoti. Kiṃ kāraṇā? **Aññamaññā hi jātiyo**. Yasmā aññā tiṇajāti, aññā rukkhajāti. Tiṇesupi aññā tālajāti, aññā nāḷikerajāti, evaṃ vitthāretabbaṃ. Iminā idaṃ dasseti – yaṃ jātivasena nānā hoti, taṃ attano paṭiññaṃ paresaṃ vā upadesaṃ vinā pi aññajātito visesena gayhati. Yadi ca jātiyā brāhmaṇo bhaveyya, sopi attano paṭiññaṃ paresaṃ vā upadesaṃ vinā khattiyato vessato suddato vā visesena gayheyya, na ca gayhati. Tasmā na jātiyā brāhmaṇoti. Parato pana “yathā etāsu jātīsū” ti gāthāya etamatthaṃ vacībhedeneva āvikarissati.

Evaṃ anupādinnakesu jātiṃ dassetvā upādinnakesu dassento **tato kīṭe** tiādimāha. **Yāva kunthakipillike** ti kunthakipillikaṃ pariyantaṃ katvāti attho. Ettha ca ye uppatitvā gacchanti, te paṭaṅgā nāma. **Aññamaññā hi jātiyo** ti tesampi nīlarattādivaṇṇavasena jātiyo nānappakārāva honti.

**Khuddake** ti kāḷakādayo. **Mahallake** ti sasabiḷārādayo.

**Pādūdare** ti udarapāde, udaraṃ yeva nesaṃ pādāti vuttaṃ hoti. **Dīghapiṭṭhike** ti sappānañhi sīsato yāva naṅguṭṭhā piṭṭhiyeva hoti, tena te “dīghapiṭṭhikā” ti vuccanti.

**Udake** ti odake, udakamhi jāte.

**Pakkhī** ti sakuṇe. Te hi pattehi yantīti **pattayānā**, vehāsaṃ gacchantīti **vihaṅgamā**.

Evaṃ thalajalākāsagocarānaṃ pāṇānaṃ jātibhedaṃ dassetvā idāni yenādhippāyena taṃ dasseti, taṃ āvikaronto yathā etāsūti gāthamāha. Tassattho saṅkhepena vuttova. Vitthārato pan’ettha yaṃ vattabbaṃ, taṃ sayam eva dassento **na kesehī** tiādimāha. Tatrāyaṃ yojanā – yaṃ vuttaṃ “natthi manussesu liṅgajātimayaṃ puthū” ti, taṃ evaṃ natthī ti veditabbaṃ. Seyyathidaṃ? **Na kesehī** ti. Na hi – “brāhmaṇānaṃ edisā kesā honti, khattiyānaṃ edisā” ti niyamo atthi yathā hatthiassamigādīnanti iminā nayena sabbaṃ yojetabbaṃ.

**Liṅgaṃ jātimayaṃ neva, yathā aññāsu jātisū** ti idaṃ pana vuttassevatthassa nigamananti veditabbaṃ. Tassāyaṃ yojanā – evaṃ yasmā imehi kesādīhi natthi manussesu liṅgaṃ jātimayaṃ puthu, tasmā veditabbametaṃ “brāhmaṇādibhedesu manussesu liṅgaṃ jātimayaṃ neva, yathā aññāsu jātisū” ti.

#### 457

Idāni evaṃ jātibhede asatipi “brāhmaṇo khattiyo” ti idaṃ nānattaṃ yathā jātaṃ, taṃ dassetuṃ **paccattan** ti gāthamāha. Tattha **vokāran** ti nānattaṃ. Ayaṃ pan’ettha saṅkhepattho – yathā hi tiracchānānaṃ yonisiddhameva kesādisaṇṭhānena nānattaṃ, tathā brāhmaṇādīnaṃ attano attano sarīre taṃ natthi. Evaṃ santepi yadetaṃ “brāhmaṇo khattiyo” ti vokāraṃ, taṃ vokārañca manussesu samaññāya pavuccati, vohāramatteneva pavuccatīti.

Ettāvatā Bhagavā bhāradvājassa vādaṃ niggaṇhitvā idāni yadi jātiyā brāhmaṇo bhaveyya, ājīvasīlācāravipannopi brāhmaṇo bhaveyya. Yasmā pana porāṇā brāhmaṇā tassa brāhmaṇabhāvaṃ na icchanti, loke ca aññe pi paṇḍitamanussā, tasmā vāseṭṭhassa vādaṃ paggaṇhanto **yo hi koci manussesū** ti aṭṭha gāthā āha. Tattha **gorakkhan** ti khettarakkhaṃ, kasikammanti vuttaṃ hoti. **Go** ti hi pathaviyā nāmaṃ, tasmā evamāha. **Puthusippenā** ti tantavāyakammādinānāsippena. **Vohāran** ti vaṇijjaṃ. **Parapessenā** ti paresaṃ veyyāvaccakammena. **Issatthan** ti āvudhajīvikaṃ, usuñca sattiṃ cāti vuttaṃ hoti. **Porohiccenā** ti purohitakammena.

Evaṃ brāhmaṇasamayena ca lokavohārena ca ājīvasīlācāravipannassa abrāhmaṇabhāvaṃ sādhetvā evaṃ sante na jātiyā brāhmaṇo, guṇehi pana brāhmaṇo hoti. Tasmā yattha katthaci kule jāto yo guṇavā, so brāhmaṇo, ayamettha ñāyoti evametaṃ ñāyaṃ atthato āpādetvā idāni naṃ vacībhedena pakāsento **na cāhaṃ brāhmaṇan** tiādimāha. Tassattho – ahañhi yvāyaṃ catunnaṃ yonīnaṃ yattha katthaci jāto, tatrāpi visesena yo brāhmaṇassa saṃvaṇṇitāya mātari sambhūto, taṃ **yonijaṃ mattisambhavaṃ**, yā cāyaṃ ubhato sujātotiādinā nayena brāhmaṇehi brāhmaṇassa parisuddhauppattimaggasaṅkhātā yoni vuttā, saṃsuddhagahaṇikoti iminā ca mātisampatti, tatopi jātasambhūtattā yonijo mattisambhavoti vuccati, taṃ **yonijaṃ mattisambhavaṃ** iminā ca yonijamattisambhavamattena na brāhmaṇaṃ brūmi. Kasmā? Yasmā, bho bhoti, vacanamattena aññehi sakiñcanehi visiṭṭhattā **bhovādi nāma so hoti, sace hoti sakiñcano** sapalibodho. Yo panāyaṃ yattha katthaci jātopi rāgādikiñcanābhāvena akiñcano, sabbagahaṇapaṭinissaggena anādāno, **akiñcanaṃ anādānaṃ, tamahaṃ brūmi brāhmaṇaṃ**. Kasmā? Yasmā bāhitapāpoti.

#### 458

Kiñcabhiyyo sabbasaṃyojanaṃ chetvātiādi sattavīsati gāthā. Tattha **sabbasaṃyojanan** ti dasavidhasaṃyojanaṃ. **Na paritassatī** ti taṇhāparitassanāya na paritassati. **Saṅgātigan** ti rāgasaṅgādayo atikkantaṃ. **Visaṃyuttan** ti catūhi yonīhi sabbakilesehi vā visaṃyuttaṃ.

**Naddhin** ti upanāhaṃ. **Varattan** ti taṇhaṃ. **Sandānan** ti yuttapāsaṃ, diṭṭhipariyuṭṭhānassetaṃ adhivacanaṃ. **Sahanukkaman** ti anukkamo vuccati pāse pavesanagaṇṭhi, diṭṭhānusayassetaṃ nāmaṃ. **Ukkhittapalighan** ti ettha palighoti avijjā. **Buddhan** ti catusaccabuddhaṃ. **Titikkhatī** ti khamati.

**Khantibalan** ti adhivāsanakhantibalaṃ. Sā pana sakiṃ uppannā balānīkaṃ nāma na hoti, punappunaṃ uppannā pana hoti. Tassā atthitāya **balānīkaṃ**.

**Vatavantan** ti dhutaṅgavantaṃ. **Sīlavantan** ti guṇavantaṃ. **Anussadan** ti rāgādiussadavirahitaṃ. “Anussutan” tipi pāṭho, anavassutanti attho. **Dantan** ti nibbisevanaṃ.

**Na limpatī** ti na allīyati. **Kāmesū** ti kilesakāmavatthukāmesu.

**Dukkhassa pajānāti, idh’eva khayan** ti ettha arahattaphalaṃ dukkhakkhayoti adhippetaṃ. **Pajānātī** ti adhigamavasena jānāti. **Pannabhāran** ti ohitabhāraṃ, khandhakilesaabhisaṅkhārakāmaguṇabhāre otāretvā ṭhitaṃ. Visaṃyuttapadaṃ vuttatthameva.

**Gambhīrapaññan** ti gambhīresu ārammaṇesu pavattapaññaṃ. **Medhāvin** ti pakatipaññāya paññavantaṃ.

**Anāgārehi cūbhayan** ti anāgārehi ca visaṃsaṭṭhaṃ ubhayañca, dvīhipi cetehi visaṃsaṭṭhamevāti attho. **Anokasārin** ti okaṃ vuccati pañcakāmaguṇālayo, taṃ anallīyamānanti attho. **Appicchan** ti anicchaṃ.

**Tasesū** ti sataṇhesu. **Thāvaresū** ti nittaṇhesu.

**Attadaṇḍesū** ti gahitadaṇḍesu. **Nibbutan** ti kilesanibbānena nibbutaṃ. **Sādānesū** ti saupādānesu.

**Ohito** ti patito.

#### 459

**Akakkasan** ti niddosaṃ. Sadoso hi rukkhopi sakakkasoti vuccati. **Viññāpanin** ti atthaviññāpanikaṃ. **Saccan** ti avisaṃvādikaṃ. **Udīraye** ti bhaṇati. **Yāya nābhisajje** ti yāya girāya parassa sajjanaṃ vā lagganaṃ vā na karoti, tādisaṃ apharusaṃ giraṃ bhāsatīti attho.

**Dīghan** ti suttāruḷhabhaṇḍaṃ. **Rassan** ti vippakiṇṇabhaṇḍaṃ. **Aṇun** ti khuddakaṃ. **Thūlan** ti mahantaṃ. **Subhāsubhan** ti sundarāsundaraṃ. Dīghabhaṇḍañhi appagghampi hoti mahagghampi. Rassādīsupi eseva nayo. Iti ettāvatā na sabbaṃ pariyādiṇṇaṃ, “subhāsubhan” ti iminā pana pariyādiṇṇaṃ hoti.

**Nirāsayan** ti nittaṇhaṃ.

**Ālayā** ti taṇhālayā. **Aññāyā** ti jānitvā. **Amatogadhan** ti amatabbhantaraṃ. **Anuppattan** ti anupaviṭṭhaṃ.

**Ubho saṅgan** ti ubhayampetaṃ saṅgaṃ. Puññañhi sagge laggāpeti, apuññaṃ apāye, tasmā ubhayampetaṃ saṅganti āha. **Upaccagā** ti atīto.

**Anāvilan** ti āvilakaraṇakilesavirahitaṃ. **Nandībhavaparikkhīṇan** ti parikkhīṇanandiṃ parikkhīṇabhavaṃ.

“Yo iman” ti gāthāya avijjāyeva visaṃvādakaṭṭhena **palipatho**, mahāviduggatāya **duggaṃ**, saṃsaraṇaṭṭhena **saṃsāro**, mohanaṭṭhena **moho** ti vutto. **Tiṇṇo** ti caturoghatiṇṇo. **Pāraṅgato** ti nibbānaṃ gato. **Jhāyī** ti ārammaṇalakkhaṇūpanijjhānavasena jhāyī. **Anejo** ti nittaṇho. **Anupādāya nibbuto** ti kiñci gahaṇaṃ aggahetvā sabbakilesanibbānena nibbuto.

**Kāme** ti duvidhepi kāme. **Anāgāro** ti anāgāro hutvā. **Paribbaje** ti paribbajati. **Kāmabhavaparikkhīṇan** ti khīṇakāmaṃ khīṇabhavaṃ.

**Mānusakaṃ yogan** ti mānusakaṃ pañcakāmaguṇayogaṃ. **Dibbaṃ yogan** ti dibbaṃ pañcakāmaguṇayogaṃ. **Sabbayogavisaṃyuttan** ti sabbakilesayogavisaṃyuttaṃ.

**Ratin** ti pañcakāmaguṇaratiṃ. **Aratin** ti kusalabhāvanāya ukkaṇṭhitaṃ. **Vīran** ti vīriyavantaṃ.

**Sugatan** ti sundaraṃ ṭhānaṃ gataṃ, sundarāya vā paṭipattiyā gataṃ.

**Gatin** ti nibbattiṃ. **Pure** ti atīte. **Pacchā** ti anāgate. **Majjhe** ti paccuppanne. **Kiñcanan** ti kiñcanakārako kileso.

**Mahesin** ti mahante guṇe pariyesanaṭṭhena mahesiṃ. **Vijitāvinan** ti vijitavijayaṃ.

#### 460

Evaṃ Bhagavā guṇato khīṇāsavaṃ yeva brāhmaṇaṃ dassetvā ye jātito brāhmaṇoti abhinivesaṃ karonti, te idaṃ ajānantā, sāva nesaṃ diṭṭhi duddiṭṭhīti dassento **samaññā hesā** ti gāthādvayamāha. Tassattho – yad idaṃ brāhmaṇo khattiyo bhāradvājo vāseṭṭhoti nāmagottaṃ pakappitaṃ kataṃ abhisaṅkhataṃ, samaññā hesā lokasmiṃ, vohāramattanti attho. Kasmā? Yasmā **samuccā samudāgataṃ** samaññāya āgataṃ. Etañhi tattha tattha jātakāleyevassa ñātisālohitehi pakappitaṃ kataṃ. No ce naṃ evaṃ pakappeyyuṃ, na koci kiñci disvā ayaṃ brāhmaṇoti vā bhāradvājoti vā jāneyya. Evaṃ pakappitaṃ petaṃ **dīgharattānusayitaṃ, diṭṭhigatamajānataṃ**, taṃ pakappitaṃ nāmagottaṃ “nāmagottamattametaṃ, vohāratthaṃ pakappitan” ti, ajānantānaṃ sattānaṃ hadaye dīgharattaṃ diṭṭhigatamanusayitaṃ. Tassa anusayitattā taṃ nāmagottaṃ **ajānantā no pabrunti**, “jātiyā hoti brāhmaṇo” ti ajānantāva evaṃ vadantīti vuttaṃ hoti.

Evaṃ “ye ‘jātito brāhmaṇo’ ti abhinivesaṃ karonti, te idaṃ vohāramattaṃ ajānantā, sāva nesaṃ diṭṭhi duddiṭṭhī” ti dassetvā idāni nippariyāyameva jātivādaṃ paṭikkhipanto kammavādañca patiṭṭhapento **na jaccā** tiādimāha. Tattha “kammunā” ti upaḍḍhagāthāya vitthāraṇatthaṃ **kassako kammunā** tiādi vuttaṃ. Tattha **kammunā** ti paccuppannena kasikammādinibbattakacetanākammunā.

**Paṭiccasamuppādadassā** ti iminā paccayena evaṃ hotīti evaṃ paṭiccasamuppādadassāvino. **Kammavipākakovidā** ti sammānāvamānārahakule kammavasena uppatti hoti, aññāpi hīnapaṇītatā hīnapaṇīte kamme vipaccamāne hotīti. Evaṃ kammavipākakusalā.

**Kammunā vattatī** ti gāthāya pana lokoti vā pajāti vā sattoti vā ekoyevattho, vacanamattabhedo. Purimapadena cettha “atthi brahmā mahābrahmā seṭṭho sajitā” ti diṭṭhiyā paṭisedho veditabbo. Kammunā hi tāsu tāsu gatīsu vattati loko, tassa ko sajitāti. Dutiyapadena “evaṃ kammunā nibbattopi ca pavattepi atītapaccuppannabhedena kammunā vattati, sukhadukkhāni paccanubhonto hīnapaṇītādibhedañca āpajjanto pavattatī” ti dasseti. Tatiyena tamevatthaṃ nigameti “evaṃ sabbathāpi kammanibandhanā sattā kammeneva baddhā hutvā pavattanti, na aññathā” ti. Catutthena tametthaṃ upamāya vibhāveti. Yathā hi rathassa yāyato āṇi nibandhanaṃ hoti, na tāya anibaddho yāti, evaṃ lokassa nibbattato ca pavattato ca kammaṃ nibandhanaṃ, na tena anibaddho nibbattati na pavattati.

Idāni yasmā evaṃ kammanibandhano loko, tasmā seṭṭhena kammunā seṭṭhabhāvaṃ dassento **tapenā** ti gāthādvayamāha. Tattha **tapenā** ti dhutaṅgatapena. **Brahmacariyenā** ti methunaviratiyā. **Saṃyamenā** ti sīlena. **Damenā** ti indriyadamena. **Etenā** ti etena seṭṭhena parisuddhena brahmabhūtena kammunā brāhmaṇo hoti. Kasmā? Yasmā **etaṃ brāhmaṇamuttamaṃ**, yasmā etaṃ kammaṃ uttamo brāhmaṇaguṇoti vuttaṃ hoti. “Brahmānan” tipi pāṭho. Ayaṃ pan’ettha vacanattho – brahmaṃ ānetīti brahmānaṃ, brāhmaṇabhāvaṃ āvahatīti vuttaṃ hoti.

Dutiyagāthāya **santo** ti santakileso. **Brahmā sakko** ti brahmā ca sakko ca, yo evarūpo, so na kevalaṃ brāhmaṇo, atha kho brahmā ca sakko ca so vijānataṃ paṇḍitānaṃ, evaṃ vāseṭṭha, jānāhīti vuttaṃ hoti. Sesaṃ sabbattha uttānamevāti.

{{<eof>}}
    Papañcasūdaniyā majjhimanikāyaṭṭhakathāya<br>
    Vāseṭṭhasuttavaṇṇanā niṭṭhitā.
{{</eof>}}

{{<subtitle>}}9. Subhasuttavaṇṇanā{{</subtitle>}}

#### 462

**Evaṃ me sutan** ti subhasuttaṃ. Tattha **todeyyaputto** ti tudigāmavāsino todeyyabrāhmaṇassa putto. **Ārādhako hotī** ti sampādako hoti paripūrako. **Ñāyaṃ dhamman** ti kāraṇadhammaṃ. **Kusalan** ti anavajjaṃ.

#### 463

**Micchāpaṭipattin** ti aniyyānikaṃ akusalapaṭipadaṃ. **Sammāpaṭipattin** ti niyyānikaṃ kusalapaṭipadaṃ.

**Mahaṭṭhan** tiādīsu mahantehi veyyāvaccakarehi vā upakaraṇehi vā bahūhi attho etthāti **mahaṭṭhaṃ**. Mahantāni nāmaggahaṇamaṅgalādīni kiccāni etthāti **mahākiccaṃ**. Idaṃ ajja kattabbaṃ, idaṃ sveti evaṃ mahantāni adhikārasaṅkhātāni adhikaraṇāni etthāti **mahādhikaraṇaṃ**. Bahūnaṃ kamme yuttappayuttatāvasena pīḷāsaṅkhāto mahāsamārambho etthāti **mahāsamārambhaṃ. Gharāvāsakammaṭṭhānan** ti gharāvāsakammaṃ. Evaṃ sabbavāresu attho veditabbo. Kasikamme cettha naṅgalakoṭiṃ ādiṃ katvā upakaraṇānaṃ pariyesanavasena mahaṭṭhatā, vaṇijjāya yathāṭhitaṃ yeva bhaṇḍaṃ gahetvā parivattanavasena appaṭṭhatā veditabbā. **Vipajjamānan** ti avuṭṭhiativuṭṭhiādīhi kasikammaṃ, maṇisuvaṇṇādīsu acchekatādīhi ca vaṇijjakammaṃ appaphalaṃ hoti, mūlacchedampi pāpuṇāti. Vipariyāyena sampajjamānaṃ mahapphalaṃ cūḷantevāsikassa viya.

#### 464

**Evameva kho** ti yathā kasikammaṭṭhānaṃ vipajjamānaṃ appaphalaṃ hoti, evaṃ gharāvāsakammaṭṭhānampi. Akatakalyāṇo hi kālaṃ katvā niraye nibbattati. Mahādattasenāpati nāma kireko brāhmaṇabhatto ahosi, tassa maraṇasamaye nirayo upaṭṭhāsi. So brāhmaṇehi “kiṃ passasī” ti vutto? Lohitagharanti āha. Brahmaloko bho esoti. Brahmaloko nāma bho kahanti? Uparīti. Mayhaṃ heṭṭhā upaṭṭhātīti. Kiñcāpi heṭṭhā upaṭṭhāti, tathāpi uparīti kālaṃ katvā niraye nibbatto. “Iminā amhākaṃ yaññe doso dinno” ti sahassaṃ gahetvā nīharituṃ adaṃsu. Sampajjamānaṃ pana mahapphalaṃ hoti. Katakalyāṇo hi kālaṃ katvā sagge nibbattati. Sakalāya guttilavimānakathāya dīpetabbaṃ. Yathā pana taṃ vaṇijjakammaṭṭhānaṃ vipajjamānaṃ appaphalaṃ hoti, evaṃ sīlesu aparipūrakārino anesanāya yuttassa pabbajjākammaṭṭhānampi. Evarūpā hi neva jhānādisukhaṃ na saggamokkhaṃ labhati. Sampajjamānaṃ pana mahapphalaṃ hoti. Sīlāni hi pūretvā vipassanaṃ vaḍḍhento arahattampi pāpuṇāti.

**Brāhmaṇā, bho gotamo** ti idha kiṃ pucchāmīti pucchati? Brāhmaṇā vadanti – “pabbajito ime pañca dhamme pūretuṃ samattho nāma natthi, gahaṭṭhova pūretī” ti. Samaṇo pana gotamo – “gihissa vā ahaṃ māṇava pabbajitassa vā” ti punappunaṃ vadati, neva pabbajitaṃ muñcati, mayhameva pucchaṃ maññe na sallakkhetīti cāgasīsena pañca dhamme pucchāmīti pucchati. **Sace te agarū** ti sace tuyhaṃ yathā brāhmaṇā paññapenti, tathā idha bhāsituṃ bhāriyaṃ na hoti, yadi na koci aphāsukabhāvo hoti, bhāsassūti attho. **Na kho me, bho** ti kiṃ sandhāyāha? Paṇḍitapaṭirūpakānañhi santike kathetuṃ dukkhaṃ hoti, te pade pade akkhare akkhare dosameva vadanti. Ekantapaṇḍitā pana kathaṃ sutvā sukathitaṃ pasaṃsanti, dukkathite pāḷipadaatthabyañjanesu yaṃ yaṃ virujjhati, taṃ taṃ ujuṃ katvā denti. Bhagavatā ca sadiso ekantapaṇḍito nāma natthi, tenāha “na kho me, bho gotama, garu, yatthassu bhavanto vā nisinno bhavantarūpo vā” ti. **Saccan** ti vacīsaccaṃ. **Tapan** ti tapacariyaṃ. **Brahmacariyan** ti methunaviratiṃ. **Ajjhenan** ti mantagahaṇaṃ. **Cāgan** ti āmisapariccāgaṃ.

#### 466

**Pāpito bhavissatī** ti. Ajānanabhāvaṃ pāpito bhavissati. **Etadavocā** ti Bhagavatā andhaveṇūpamāya niggahito taṃ paccāharituṃ asakkonto yathā nāma dubbalasunakho migaṃ uṭṭhapetvā sāmikassa abhimukhaṃ katvā sayaṃ apasakkati, evam evaṃ ācariyaṃ apadisanto evaṃ “brāhmaṇo” tiādivacanaṃ avoca. Tattha **pokkharasātī** ti idaṃ tassa nāmaṃ, “pokkharasāyī” tipi vuccati. Tassa kira kāyo setapokkharasadiso devanagare ussāpitarajatatoraṇaṃ viya sobhati, sīsaṃ pan’assa kāḷavaṇṇaindanīlamayaṃ viya, massupi candamaṇḍale kāḷamegharāji viya khāyati, akkhīni nīluppalasadisāni, nāsā rajatapanāḷikā viya suvaṭṭitā suparisuddhā, hatthapādatalāni c’eva mukhañca katalākhārasaparikammaṃ viya sobhati. Ativiya sobhaggappatto brāhmaṇassa attabhāvo. Arājake ṭhāne rājānaṃ kātuṃ yuttamimaṃ brāhmaṇaṃ, evamesa sassiriko, iti naṃ pokkharasadisattā “pokkharasātī” ti sañjānanti, pokkhare pana so nibbatto, na mātukucchiyanti iti naṃ pokkhare sayitattā “pokkharasāyī” tipi sañjānanti. **Opamañño** ti upamaññagotto. **Subhagavaniko** ti ukkaṭṭhāya subhagavanassa issaro. **Hassakaṃyevā** ti hasitabbakaññeva. **Nāmakaṃyevā** ti lāmakaṃyeva. Tadeva taṃ atthābhāvena **rittakaṃ**. Rittakattā ca **tucchakaṃ**. Idāni naṃ Bhagavā sācariyakaṃ niggaṇhituṃ **kiṃ pana māṇavā** tiādimāha.

#### 467

Tattha **katamā nesaṃ seyyo** ti katamā vācā tesaṃ seyyo, pāsaṃsataroti attho. **Sammuccā** ti sammutiyā lokavohārena. **Mantā** ti tulayitvā pariggaṇhitvā. **Paṭisaṅkhāyā** ti jānitvā. **Atthasaṃhitan** ti kāraṇanissitaṃ. **Evaṃ sante** ti lokavohāraṃ amuñcitvā tulayitvā jānitvā kāraṇanissitaṃ katvā kathitāya seyyabhāve sati. **Āvuto** ti āvarito. **Nivuto** ti nivārito. **Ophuṭo** ti onaddho. **Pariyonaddho** ti paliveṭhito.

#### 468

**Gadhito** ti ādīni vuttatthāneva. **Sace taṃ, bho gotama, ṭhānan** ti sace etaṃ kāraṇamatthi. **Svāssā** ti dhūmachārikādīnaṃ abhāvena so assa aggi accimā ca vaṇṇimā ca pabhassaro cāti. **Tathūpamāhaṃ māṇavā** ti tappaṭibhāgaṃ ahaṃ. Idaṃ vuttaṃ hoti – yatheva hi tiṇakaṭṭhupādānaṃ paṭicca jalamāno aggi dhūmachārikaṅgārānaṃ atthitāya sadoso hoti, evam evaṃ pañca kāmaguṇe paṭicca uppannā pīti jātijarābyādhimaraṇasokādīnaṃ atthitāya sadosā. Yathā pana pariccattatiṇakaṭṭhupādāno dhūmādīnaṃ abhāvena parisuddho, evam evaṃ lokuttarajjhānadvayasampayuttā pīti jātiādīnaṃ abhāvena parisuddhāti attho.

#### 469

Idāni ye te brāhmaṇehi cāgasīsena pañca dhammā paññattā, tepi yasmā pañceva hutvā na niccalā tiṭṭhanti, anukampājātikena saddhiṃ cha āpajjanti. Tasmā taṃ dosaṃ dassetuṃ **ye te māṇavā** tiādimāha. Tattha **anukampājātikan** ti anukampāsabhāvaṃ.

**Kattha bahulaṃ samanupassasī** ti idaṃ Bhagavā yasmā – “esa ime pañca dhamme pabbajito paripūretuṃ samattho nāma natthi, gahaṭṭho paripūretī” ti āha, tasmā – “pabbajitova ime pūreti, gahaṭṭho pūretuṃ samattho nāma natthī” ti teneva mukhena bhaṇāpetuṃ pucchati.

**Na satataṃ samitaṃ saccavādī** tiādīsu gahaṭṭho aññasmiṃ asati vaḷañjanakamusāvādampi karotiyeva, pabbajitā asinā sīse chijjantepi dve kathā na kathenti. Gahaṭṭho ca antotemāsamattampi sikkhāpadaṃ rakkhituṃ na sakkoti, pabbajito niccameva tapassī sīlavā tapanissitako hoti. Gahaṭṭho māsassa aṭṭhadivasamattampi uposathakammaṃ kātuṃ na sakkoti, pabbajitā yāvajīvaṃ brahmacārino honti. Gahaṭṭho ratanasuttamaṅgalasuttamattampi potthake likhitvā ṭhapeti, pabbajitā niccaṃ sajjhāyanti. Gahaṭṭho salākabhattampi akhaṇḍaṃ katvā dātuṃ na sakkoti, pabbajitā aññasmiṃ asati kākasunakhādīnampi piṇḍaṃ denti, bhaṇḍaggāhakadaharassapi patte pakkhipantevāti evamattho daṭṭhabbo. **Cittassāhameten** ti ahaṃ ete pañca dhamme mettacittassa parivāre vadāmīti attho.

#### 470

**Jātavaddho** ti jāto ca vaḍḍhito ca. Yo hi kevalaṃ tattha jātova hoti, aññattha vaḍḍhito, tassa samantā gāmamaggā na sabbaso paccakkhā honti, tasmā jātavaddhoti āha. Jātavaddhopi hi yo ciraṃ nikkhanto, tassa na sabbaso paccakkhā honti, tasmā **tāvadeva avasaṭan** ti āha, taṃkhaṇameva nikkhantanti attho. **Dandhāyitattan** ti “ayaṃ nu kho maggo ayaṃ na nu kho” ti kaṅkhāvasena cirāyitattaṃ. **Vitthāyitattan** ti yathā sukhumaṃ atthajātaṃ sahasā pucchitassa kassaci sarīraṃ thaddhabhāvaṃ gaṇhāti, evaṃ thaddhabhāvagahaṇaṃ. **Natvevā** ti iminā sabbaññutaññāṇassa appaṭihatabhāvaṃ dasseti. Tassa hi purisassa mārāvaṭṭanādīnaṃ vasena siyā ñāṇassa paṭighāto, tena so dandhāyeyya vā vitthāyeyya vā, sabbaññutaññāṇaṃ pana appaṭihataṃ, na sakkā tassa kenaci antarāyo kātunti dīpeti.

**Seyyathāpi māṇava balavā saṅkhadhamo** ti ettha **balavā** ti balasampanno. **Saṅkhadhamo** ti saṅkhadhamako. **Appakasirenā** ti akicchena adukkhena. Dubbalo hi saṅkhadhamako saṅkhaṃ dhamantopi na sakkoti catasso disā sarena viññāpetuṃ, nāssa saṅkhasaddo sabbaso phari. Balavato pana vipphāriko hoti, tasmā balavāti āha. **Mettāya cetovimuttiyā** ti ettha **mettāyā** ti vutte upacāropi appanāpi vaṭṭati, **cetovimuttiyā** ti vutte pana appanāva vaṭṭati. **Yaṃ pamāṇakataṃ kamman** ti pamāṇakataṃ kammaṃ nāma kāmāvacaraṃ vuccati, appamāṇakataṃ kammaṃ nāma rūpārūpāvacaraṃ. Tesupi idha brahmavihārakammaññeva adhippetaṃ. Tañhi pamāṇaṃ atikkamitvā odhisakaanodhisaka disāpharaṇavasena vaḍḍhetvā katattā appamāṇakatanti vuccati. **Na taṃ tatrāvasissati, na taṃ tatrāvatiṭṭhatī** ti taṃ kāmāvacarakammaṃ tasmiṃ rūpārūpāvacarakamme na ohīyati na tiṭṭhati. Kiṃ vuttaṃ hoti? Kāmāvacarakammaṃ tassa rūpārūpāvacarakammassa antarā laggituṃ vā ṭhātuṃ vā rūpārūpāvacarakammaṃ pharitvā pariyādiyitvā attano okāsaṃ gahetvā patiṭṭhātuṃ vā na sakkoti, atha kho rūpārūpāvacarakammameva kāmāvacaraṃ mahogho viya parittaudakaṃ pharitvā pariyādiyitvā attano okāsaṃ gahetvā tiṭṭhati, tassa vipākaṃ paṭibāhitvā sayam eva brahmasahabyataṃ upanetīti. Sesaṃ sabbattha uttānamevāti.

{{<eof>}}
    Papañcasūdaniyā majjhimanikāyaṭṭhakathāya<br>
    Subhasuttavaṇṇanā niṭṭhitā.
{{</eof>}}

{{<subtitle>}}10. Saṅgāravasuttavaṇṇanā{{</subtitle>}}

#### 473

**Evaṃ me sutan** ti saṅgāravasuttaṃ. Tattha **cañcalikappe** ti evaṃnāmake gāme. **Abhippasannā** ti aveccappasādavasena pasannā. Sā kira sotāpannā ariyasāvikā bhāradvājagottassa brāhmaṇassa bhariyā. So brāhmaṇo pubbe kālena kālaṃ brāhmaṇe nimantetvā tesaṃ sakkāraṃ karoti. Imaṃ pana brāhmaṇiṃ gharaṃ ānetvā abhirūpāya mahākulāya brāhmaṇiyā cittaṃ kopetuṃ asakkonto brāhmaṇānaṃ sakkāraṃ kātuṃ nāsakkhi. Atha naṃ brāhmaṇā diṭṭhadiṭṭhaṭṭhāne – “nayidāni tvaṃ brāhmaṇaladdhiko, ekāhampi brāhmaṇānaṃ sakkāraṃ na karosī” ti nippīḷenti. So gharaṃ āgantvā brāhmaṇiyā tamatthaṃ ārocetvā – “sace, bhoti ekadivasaṃ mukhaṃ rakkhituṃ sakkuṇeyyāsi, brāhmaṇānaṃ ekadivasaṃ bhikkhaṃ dadeyyan” ti āha. Tuyhaṃ deyyadhammaṃ ruccanakaṭṭhāne dehi, kiṃ mayhaṃ etthāti. So brāhmaṇe nimantetvā appodakaṃ pāyāsaṃ pacāpetvā gharañca sujjhāpetvā āsanāni paññāpetvā brāhmaṇe nisīdāpesi. Brāhmaṇī mahāsāṭakaṃ nivāsetvā kaṭacchuṃ gahetvā parivisantī dussakaṇṇake pakkhalitvā “brāhmaṇe parivisāmī” ti saññampi akatvā āsevanavasena sahasā satthārameva anussaritvā udānaṃ udānesi.

Brāhmaṇā udānaṃ sutvā “ubhatopakkhiko esa samaṇassa Gotamassa sahāyo, nāssa deyyadhammaṃ gaṇhissāmā” ti kupitā bhojanāni chaḍḍetvā nikkhamiṃsu. Brāhmaṇo – “nanu paṭhamaṃ yeva taṃ avacaṃ ‘ajjekadivasaṃ mukhaṃ rakkheyyāsī’ ti, ettakaṃ te khīrañca taṇḍulādīni ca nāsitānī” ti ativiya kopavasaṃ upagato – “evameva panāyaṃ vasalī yasmiṃ vā tasmiṃ vā tassa muṇḍakassa samaṇassa vaṇṇaṃ bhāsati, idāni tyāhaṃ vasali tassa satthuno vādaṃ āropessāmī” ti āha. Atha naṃ brāhmaṇī “gaccha tvaṃ, brāhmaṇa, gantvā vijānissasī” ti vatvā “na khvāhaṃ taṃ, brāhmaṇa, passāmi sadevake loke…pe… vādaṃ āropeyyā” tiādimāha. So satthāraṃ upasaṅkamitvā –

> “Kiṃsu chetvā sukhaṃ seti, kiṃsu chetvā na socati;  
> Kissassu ekadhammassa, vadhaṃ rocesi gotamā” ti. <small>(saṃ. ni. 1.187)</small> –

Pañhaṃ pucchi. Satthā āha –

> “Kodhaṃ chetvā sukhaṃ seti, kodhaṃ chetvā na socati;  
> Kodhassa visamūlassa, madhuraggassa brāhmaṇa;  
> Vadhaṃ ariyā pasaṃsanti, tañhi chetvā na socatī” ti. <small>(saṃ. ni. 1.187)</small> –

Pañhaṃ kathesi. So pabbajitvā arahattaṃ patto. Tasseva kaniṭṭhabhātā akkosakabhāradvājo nāma “bhātā me pabbajito” ti sutvā Bhagavantaṃ upasaṅkamitvā akkositvā Bhagavatā vinīto pabbajitvā arahattaṃ patto. Aparo tassa kaniṭṭho sundarikabhāradvājo nāma. Sopi Bhagavantaṃ upasaṅkamitvā pañhaṃ pucchitvā vissajjanaṃ sutvā pabbajitvā arahattaṃ patto. Aparo tassa kaniṭṭho piṅgalabhāradvājo nāma. So pañhaṃ pucchitvā pañhabyākaraṇapariyosāne pabbajitvā arahattaṃ patto. **Saṅgāravo māṇavo** ti ayaṃ tesaṃ sabbakaniṭṭho tasmiṃ divase brāhmaṇehi saddhiṃ ekabhattagge nisinno. **Avabhūtāvā** ti avaḍḍhibhūtā avamaṅgalabhūtāyeva. **Parabhūtāvā** ti vināsaṃ pattāyeva. **Vijjamānānan** ti vijjamānesu. **Sīlapaññāṇan** ti sīlañca ñāṇañca na jānāsi.

#### 474

**Diṭṭhadhammābhiññāvosānapāramippattā** ti diṭṭhadhamme abhiññāte imasmiññeva attabhāve abhijānitvā vositavosānā hutvā pāramīsaṅkhātaṃ sabbadhammānaṃ pārabhūtaṃ nibbānaṃ pattā mayanti vatvā ādibrahmacariyaṃ paṭijānantīti attho. **Ādibrahmacariyan** ti brahmacariyassa ādibhūtā uppādakā janakāti evaṃ paṭijānantīti vuttaṃ hoti. **Takkī** ti takkagāhī. **Vīmaṃsī** ti vīmaṃsako, paññācāraṃ carāpetvā evaṃvādī. **Tesāhamasmī** ti tesaṃ sammāsambuddhānaṃ ahamasmi aññataro.

#### 485

**Aṭṭhitavatan** ti aṭṭhitatapaṃ, assa padhānapadena saddhiṃ sambandho, tathā sappurisapadassa. Idañhi vuttaṃ hoti – bhoto Gotamassa aṭṭhitapadhānavataṃ ahosi, sappurisapadhānavataṃ ahosī ti. **Atthi devāti puṭṭho samāno** ti idaṃ māṇavo “sammāsambuddho ajānantova pakāsesī” ti saññāya āha. **Evaṃ sante** ti tumhākaṃ ajānanabhāve sante. **Tucchaṃ musā hotī** ti tumhākaṃ kathā aphalā nipphalā hoti. Evaṃ māṇavo Bhagavantaṃ musāvādena niggaṇhāti nāma. **Viññunā purisenā** ti paṇḍitena manussena. Tvaṃ pana aviññutāya mayā byākatampi na jānāsīti dīpeti. **Uccena sammatan** ti uccena saddena sammataṃ pākaṭaṃ lokasmiṃ. **Adhidevā** ti susudārakāpi hi devā nāma honti, deviyo nāma honti devā pana adhidevā nāma, loke devo devīti laddhanāmehi manussehi adhikāti attho. Sesaṃ sabbattha uttānamevāti.

{{<eof>}}
    Papañcasūdaniyā majjhimanikāyaṭṭhakathāya<br>
    Saṅgāravasuttavaṇṇanā niṭṭhitā.<br>
    Pañcamavaggavaṇṇanā niṭṭhitā.<br>
    Majjhimapaṇṇāsa-aṭṭhakathā niṭṭhitā.
{{</eof>}}