---
title: "说取业处品"
subtitle: "3:38-50"
lang: "pi"
date: 2022-07-25T19:17:23+08:00
lastmod: 2022-07-25T19:17:23+08:00
draft: false
brewing: true
weight: 3
js:
    - /js/vm2c.js
---

{{<subtitle>}}Kammaṭṭhānaggahaṇaniddeso{{</subtitle>}}

#### CST38

##### 1

Idāni yasmā evaṃ dhutaṅgapariharaṇasampāditehi appicchatâdīhi guṇehi pariyodāte imasmiṃ sīle patiṭṭhitena,

> “Sīle patiṭṭhāya naro sapañño, cittaṃ paññañ ca bhāvayan” ti

vacanato cittasīsena niddiṭṭho samādhi bhāvetabbo, so ca atisaṅkhepadesitattā viññātum pi tāva na sukaro, pageva bhāvetuṃ, tasmā tassa vitthārañ ca bhāvanānayañ ca dassetuṃ idaṃ pañhākammaṃ hoti:

- Ko samādhi?
- Ken’aṭṭhena samādhi?
- Kān’assa lakkhaṇa-rasa-paccupaṭṭhāna-padaṭṭhānāni?
- Katividho samādhi?
- Ko c’assa saṃkileso, kiṃ vodānaṃ?
- Kathaṃ bhāvetabbo?
- Samādhibhāvanāya ko ānisaṃso ti?

##### 2

Tatr’idaṃ vissajjanaṃ. **Ko samādhī** ti, samādhi bahuvidho nānappakārako. Taṃ sabbaṃ vibhāvayituṃ ārabbhamānaṃ vissajjanaṃ adhippetañ c’eva atthaṃ na sādheyya, uttari ca vikkhepāya saṃvatteyya. Tasmā idhâdhippetam eva sandhāya vadāma: kusalacittekaggatā samādhi.

##### 3

**Ken’aṭṭhena samādhī** ti, samādhānaṭṭhena samādhi. Kim idaṃ samādhānaṃ nāma? Ekârammaṇe cittacetasikānaṃ samaṃ sammā ca ādhānaṃ, ṭhapanan ti vuttaṃ hoti. Tasmā yassa dhammass’ānubhāvena ekârammaṇe cittacetasikā samaṃ sammā ca avikkhipamānā avippakiṇṇā ca hutvā tiṭṭhanti, idaṃ samādhānan ti veditabbaṃ.

##### 4

**Kān’assa lakkhaṇa-rasa-paccupaṭṭhāna-padaṭṭhānānī** ti, ettha pana avikkhepa-lakkhaṇo samādhi, vikkhepaviddhaṃsana-raso, avikampana-paccupaṭṭhāno,

> “Sukhino cittaṃ samādhiyatī” ti <small>(dī. ni. 1.225)</small>

vacanato pana sukham assa padaṭṭhānaṃ.

#### CST39

##### 5

**Katividho samādhī** ti, avikkhepalakkhaṇena tāva ekavidho.

Upacāra-appanāvasena duvidho, tathā lokiya-lokuttaravasena sappītika-nippītikavasena sukhasahagata-upekkhāsahagatavasena ca.

Tividho hīna-majjhima-paṇītavasena, tathā savitakka-savicārâdivasena pītisahagatâdivasena paritta-mahaggatappamāṇavasena ca.

Catubbidho dukkhāpaṭipadā-dandhâbhiññâdivasena, tathā paritta-parittârammaṇâdivasena catujhānaṅgavasena hānabhāgiyâdivasena kāmāvacarâdivasena adhipativasena ca.

Pañcavidho pañcakanaye pañcajhānaṅgavasenā ti.

### Samādhiekakadukavaṇṇanā

##### 6

Tattha ekavidhakoṭṭhāso uttānattho yeva.

Duvidhakoṭṭhāse, channaṃ anussatiṭṭhānānaṃ maraṇassatiyā upasamânussatiyā āhāre paṭikūlasaññāya catudhātuvavatthānassā ti imesaṃ vasena laddhacittekaggatā, yā ca appanāsamādhīnaṃ pubbabhāge ekaggatā, ayaṃ upacārasamādhi.

> “Paṭhamassa jhānassa parikammaṃ paṭhamassa jhānassa anantarapaccayena paccayo” ti

ādivacanato pana yā parikammânantarā ekaggatā, ayaṃ appanāsamādhī ti. Evaṃ upacārappanāvasena duvidho.

##### 7

Dutiyaduke, tīsu bhūmīsu kusalacittekaggatā lokiyo samādhi, ariyamaggasampayuttā ekaggatā lokuttaro samādhī ti. Evaṃ lokiya-lokuttaravasena duvidho.

##### 8

Tatiyaduke, catukkanaye dvīsu, pañcakanaye tīsu jhānesu ekaggatā sappītiko samādhi, avasesesu dvīsu jhānesu ekaggatā nippītiko samādhi. Upacārasamādhi pana siyā sappītiko, siyā nippītiko ti. Evaṃ sappītika-nippītikavasena duvidho.

##### 9

Catutthaduke, catukkanaye tīsu, pañcakanaye catūsu jhānesu ekaggatā sukhasahagato samādhi, avasesasmiṃ upekkhāsahagato samādhi. Upacārasamādhi pana siyā sukhasahagato, siyā upekkhāsahagato ti. Evaṃ sukhasahagata-upekkhāsahagatavasena duvidho.

### Samādhitikavaṇṇanā

##### 10

Tikesu paṭhamattike, paṭiladdhamatto hīno, nâtisubhāvito majjhimo, subhāvito vasippatto paṇīto ti. Evaṃ hīna-majjhima-paṇītavasena tividho.

##### 11

Dutiyattike, paṭhamajjhānasamādhi saddhiṃ upacārasamādhinā savitakkasavicāro. Pañcakanaye dutiyajjhānasamādhi avitakkavicāramatto. Yo hi vitakkamatte yeva ādīnavaṃ disvā vicāre adisvā kevalaṃ vitakkappahānamattaṃ ākaṅkhamāno paṭhamajjhānaṃ atikkamati, so avitakkavicāramattaṃ samādhiṃ paṭilabhati. Taṃ sandhāy’etaṃ vuttaṃ. Catukkanaye pana dutiyâdīsu, pañcakanaye tatiyâdīsu tīsu jhānesu ekaggatā avitakkâvicāro samādhī ti. Evaṃ savitakkasavicārâdivasena tividho.

##### 12

Tatiyattike, catukkanaye ādito dvīsu, pañcakanaye ca tīsu jhānesu ekaggatā pītisahagato samādhi. Tesv eva tatiye ca catutthe ca jhāne ekaggatā sukhasahagato samādhi, avasāne upekkhāsahagato. Upacārasamādhi pana pītisukhasahagato vā hoti upekkhāsahagato vā ti. Evaṃ pītisahagatâdivasena tividho.

##### 13

Catutthattike, upacārabhūmiyaṃ ekaggatā paritto samādhi, rūpāvacarârūpāvacarakusale ekaggatā mahaggato samādhi, ariyamaggasampayuttā ekaggatā appamāṇo samādhī ti. Evaṃ paritta-mahaggatappamāṇavasena tividho.

### Samādhicatukkavaṇṇanā

##### 14

Catukkesu paṭhamacatukke, atthi samādhi dukkhāpaṭipado dandhâbhiñño, atthi dukkhāpaṭipado khippâbhiñño, atthi sukhāpaṭipado dandhâbhiñño, atthi sukhāpaṭipado khippâbhiñño ti.

##### 15

Tattha paṭhamasamannāhārato paṭṭhāya yāva tassa tassa jhānassa upacāraṃ uppajjati, tāva pavattā samādhibhāvanā **paṭipadā** ti vuccati. Upacārato pana paṭṭhāya yāva appanā, tāva pavattā paññā **abhiññā** ti vuccati. Sā pan’esā paṭipadā ekaccassa dukkhā hoti, nīvaraṇâdi-paccanīkadhamma-samudācāra-gahaṇatāya kicchā asukhâsevanā ti attho, ekaccassa tadabhāvena sukhā. Abhiññā pi ekaccassa dandhā hoti, mandā asīghappavatti, ekaccassa khippā amandā sīghappavatti.

##### 16

Tattha yāni parato sappāyâsappāyāni ca palibodhupacchedâdīni pubbakiccāni ca appanākosallāni ca vaṇṇayissāma <small>(IV.35-65)</small>, tesu yo asappāyasevī hoti, tassa dukkhā paṭipadā dandhā ca abhiññā hoti, sappāyasevino sukhā paṭipadā khippā ca abhiññā. Yo pana pubbabhāge asappāyaṃ sevitvā aparabhāge sappāyasevī hoti, pubbabhāge vā sappāyaṃ sevitvā aparabhāge asappāyasevī, tassa vomissakatā veditabbā. Tathā palibodhupacchedâdikaṃ pubbakiccaṃ asampādetvā bhāvanam anuyuttassa dukkhā paṭipadā hoti, vipariyāyena sukhā. Appanākosallāni pana asampādentassa dandhā abhiññā hoti, sampādentassa khippā.

##### 17

Api ca taṇhā-avijjāvasena, samatha-vipassanâdhikāravasena câpi etāsaṃ pabhedo veditabbo. Taṇhâbhibhūtassa hi dukkhā paṭipadā hoti, anabhibhūtassa sukhā. Avijjâbhibhūtassa ca dandhā abhiññā hoti, anabhibhūtassa khippā. Yo ca samathe akatâdhikāro, tassa dukkhā paṭipadā hoti, katâdhikārassa sukhā. Yo pana vipassanāya akatâdhikāro hoti, tassa dandhā abhiññā hoti, katâdhikārassa khippā.

##### 18

Kilesindriyavasena câpi etāsaṃ pabhedo veditabbo. Tibbakilesassa hi mudindriyassa dukkhā paṭipadā hoti dandhā ca abhiññā, tikkhindriyassa pana khippā abhiññā. Mandakilesassa ca mudindriyassa sukhā paṭipadā hoti dandhā ca abhiññā, tikkhindriyassa pana khippā abhiññā ti.

##### 19

Iti imāsu paṭipadā-abhiññāsu yo puggalo dukkhāya paṭipadāya dandhāya ca abhiññāya samādhiṃ pāpuṇāti, tassa so samādhi dukkhāpaṭipado dandhâbhiñño ti vuccati. Esa nayo sesattaye pī ti. Evaṃ dukkhāpaṭipadā-dandhâbhiññâdivasena catubbidho.

##### 20

Dutiyacatukke, atthi samādhi paritto parittârammaṇo, atthi paritto appamāṇârammaṇo, atthi appamāṇo parittârammaṇo, atthi appamāṇo appamāṇârammaṇo ti. Tattha yo samādhi appaguṇo uparijhānassa paccayo bhavituṃ na sakkoti, ayaṃ **paritto**. Yo pana avaḍḍhite ārammaṇe pavatto, ayaṃ **parittârammaṇo**. Yo paguṇo subhāvito uparijhānassa paccayo bhavituṃ sakkoti, ayaṃ **appamāṇo**. Yo ca vaḍḍhite ārammaṇe pavatto, ayaṃ **appamāṇârammaṇo**. Vuttalakkhaṇavomissatāya pana vomissakanayo veditabbo. Evaṃ paritta-parittârammaṇâdivasena catubbidho.

##### 21

Tatiyacatukke, vikkhambhitanīvaraṇānaṃ vitakka-vicāra-pīti-sukha-samādhīnaṃ vasena pañcaṅgikaṃ paṭhamaṃ jhānaṃ, tato vūpasanta-vitakka-vicāraṃ tivaṅgikaṃ dutiyaṃ, tato virattapītikaṃ duvaṅgikaṃ tatiyaṃ, tato pahīnasukhaṃ upekkhāvedanāsahitassa samādhino vasena duvaṅgikaṃ catutthaṃ, iti imesaṃ catunnaṃ jhānānaṃ aṅgabhūtā cattāro samādhī honti. Evaṃ catujhānaṅgavasena catubbidho.

##### 22

Catutthacatukke, atthi samādhi hānabhāgiyo, atthi ṭhitibhāgiyo, atthi visesabhāgiyo, atthi nibbedhabhāgiyo. Tattha paccanīka-samudācāra-vasena hānabhāgiyatā, tadanudhammatāya satiyā saṇṭhānavasena ṭhitibhāgiyatā, uparivisesâdhigamavasena visesabhāgiyatā, nibbidāsahagata-saññā-manasikāra-samudācāra-vasena nibbedhabhāgiyatā ca veditabbā. Yathāha:

> “Paṭhamassa jhānassa lābhiṃ kāmasahagatā saññā-manasikārā samudācaranti, hānabhāginī paññā. Tadanudhammatā sati santiṭṭhati, ṭhitibhāginī paññā. Avitakkasahagatā saññā-manasikārā samudācaranti, visesabhāginī paññā. Nibbidāsahagatā saññā-manasikārā samudācaranti, virāgûpasañhitā, nibbedhabhāginī paññā” ti. <small>(vibha. 799)</small>

Tāya pana paññāya sampayuttā samādhī pi cattāro hontī ti. Evaṃ hānabhāgiyâdivasena catubbidho.

##### 23

Pañcamacatukke, kāmāvacaro samādhi, rūpāvacaro samādhi, arūpāvacaro samādhi, apariyāpanno samādhī ti evaṃ cattāro samādhī. Tattha sabbā pi upacārekaggatā kāmāvacaro samādhi, tathā rūpāvacarâdi-kusalacittekaggatā itare tayo ti. Evaṃ kāmāvacarâdivasena catubbidho.

##### 24

Chaṭṭhacatukke,

> “Chandaṃ ce bhikkhu adhipatiṃ karitvā labhati samādhiṃ, labhati cittass’ekaggataṃ, ayaṃ vuccati chandasamādhi…pe… Vīriyaṃ ce bhikkhu…pe… Cittaṃ ce bhikkhu…pe… Vīmaṃsaṃ ce bhikkhu adhipatiṃ karitvā labhati samādhiṃ, labhati cittass’ekaggataṃ, ayaṃ vuccati vīmaṃsāsamādhī” ti. <small>(vibha. 432; saṃ. ni. 3.825)</small>

Evaṃ adhipativasena catubbidho.

##### 25

Pañcake, yaṃ catukkabhede vuttaṃ dutiyaṃ jhānaṃ, taṃ vitakkamattâtikkamena dutiyaṃ, vitakka-vicārâtikkamena tatiyan ti evaṃ dvidhā bhinditvā pañca jhānāni veditabbāni, tesaṃ aṅgabhūtā ca pañca samādhī ti. Evaṃ pañcajhānaṅgavasena pañcavidhatā veditabbā.

#### CST40

##### 26

**Ko c’assa saṃkileso, kiṃ vodānan** ti, ettha pana vissajjanaṃ Vibhaṅge vuttam eva. Vuttañ hi tattha:

> “Saṃkilesan ti hānabhāgiyo dhammo. Vodānan ti visesabhāgiyo dhammo” ti. <small>(vibha. 828)</small>

Tattha,

> “Paṭhamassa jhānassa lābhiṃ kāmasahagatā saññā-manasikārā samudācaranti, hānabhāginī paññā” ti <small>(vibha. 799)</small>

iminā nayena hānabhāgiyadhammo veditabbo.

> “Avitakkasahagatā saññā-manasikārā samudācaranti, visesabhāginī paññā” ti <small>(vibha. 799)</small>

iminā nayena visesabhāgiyadhammo veditabbo.

### Dasapalibodhavaṇṇanā

#### CST41

##### 27

**Kathaṃ bhāvetabbo** ti ettha pana, yo tāva ayaṃ lokiya-lokuttaravasena duvidho ti ādīsu ariyamaggasampayutto samādhi vutto, tassa[^27-1] bhāvanānayo paññābhāvanānayen’eva saṅgahito. Paññāya hi bhāvitāya so bhāvito hoti. Tasmā taṃ sandhāya evaṃ bhāvetabbo ti na kiñci visuṃ vadāma.

[^27-1]: Kosambi adds *samādhissa*.

##### 28

Yo panâyaṃ lokiyo, so vuttanayena sīlāni visodhetvā suparisuddhe sīle patiṭṭhitena,

1. yvâssa dasasu palibodhesu palibodho atthi, taṃ upacchinditvā
1. kammaṭṭhānadāyakaṃ kalyāṇamittaṃ upasaṅkamitvā
1. attano cariyânukūlaṃ
1. cattālīsāya kammaṭṭhānesu aññataraṃ kammaṭṭhānaṃ gahetvā
1. samādhibhāvanāya ananurūpaṃ vihāraṃ pahāya anurūpe vihāre viharantena
1. khuddaka-palibodhupacchedaṃ katvā
1. sabbaṃ bhāvanāvidhānaṃ aparihāpentena bhāvetabbo ti.

Ayam ettha saṅkhepo.

##### 29

Ayaṃ pana vitthāro. Yaṃ tāva vuttaṃ **“yvâssa dasasu palibodhesu palibodho atthi, taṃ upacchinditvā”** ti, ettha

> Āvāso ca kulaṃ lābho gaṇo kammañ ca pañcamaṃ  
> addhānaṃ ñāti ābādho gantho iddhī ti te dasā ti.

ime dasa palibodhā nāma. Tattha āvāso yeva āvāsapalibodho, esa nayo kulâdīsu.

##### 30

Tattha **āvāso** ti eko pi ovarako vuccati, ekam pi pariveṇaṃ, sakalo pi saṅghârāmo. Svâyaṃ na sabbass’eva palibodho hoti. Yo pan’ettha navakammâdīsu ussukkaṃ vā āpajjati, bahubhaṇḍasannicayo vā hoti, yena kenaci vā kāraṇena apekkhavā paṭibaddhacitto, tass’eva palibodho hoti, na itarassa.

##### 31

Tatr’idaṃ vatthu. Dve kira kulaputtā Anurādhapurā nikkhamitvā anupubbena Thūpârāme pabbajiṃsu. Tesu eko dve mātikā paguṇā katvā pañcavassiko hutvā pavāretvā Pācinakhaṇḍarājiṃ nāma gato, eko tatth’eva vasati. Pācinakhaṇḍarājigato tattha ciraṃ vasitvā thero hutvā cintesi “paṭisallānasāruppam idaṃ ṭhānaṃ, handa naṃ sahāyakassâpi ārocemī” ti, tato nikkhamitvā anupubbena Thūpârāmaṃ pāvisi. Pavisantaṃ yeva ca naṃ disvā samānavassikatthero paccuggantvā pattacīvaraṃ paṭiggahetvā vattaṃ akāsi.

##### 32

Āgantukatthero senāsanaṃ pavisitvā cintesi “idāni me sahāyo sappiṃ vā phāṇitaṃ vā pānakaṃ vā pesessati, ayañ hi imasmiṃ nagare ciranivāsī” ti. So rattiṃ aladdhā pāto cintesi “idāni upaṭṭhākehi gahitaṃ[^32-1] yāgukhajjakaṃ pesessatī” ti, tam pi adisvā “pahiṇantā natthi, paviṭṭhassa maññe dassatī” ti pāto va tena saddhiṃ gāmaṃ pāvisi. Te dve ekaṃ vīthiṃ caritvā uḷuṅkamattaṃ yāguṃ labhitvā āsanasālāyaṃ nisīditvā piviṃsu.

[^32-1]: Kosambi as *pahitaṃ*.

##### 33

Tato āgantuko cintesi “nibaddhayāgu maññe natthi, bhattakāle idāni manussā paṇītaṃ bhattaṃ dassantī” ti, tato bhattakāle pi piṇḍāya caritvā laddham eva bhuñjitvā itaro āha: “kiṃ, bhante, sabbakālaṃ evaṃ yāpethā” ti? “Ām’āvuso” ti. “Bhante, Pācinakhaṇḍarāji phāsukā, tattha gacchāmā” ti. Thero nagarato dakkhiṇadvārena nikkhamanto Kumbhakāragāmamaggaṃ paṭipajji. Itaro āha: “kiṃ pana, bhante, imaṃ maggaṃ paṭipann’atthā” ti? “Na nu tvam, āvuso, Pācinakhaṇḍarājiyā vaṇṇaṃ abhāsī” ti? “Kiṃ pana, bhante, tumhākaṃ ettakaṃ kālaṃ vasitaṭṭhāne na koci atirekaparikkhāro atthī” ti? “Ām’āvuso mañcapīṭhaṃ saṅghikaṃ, taṃ paṭisāmitam eva, aññaṃ kiñci natthī” ti. “Mayhaṃ pana, bhante, kattaradaṇḍo telanāḷi upāhanatthavikā ca tatth’evā” ti. “Tay’āvuso, ekadivasaṃ vasitvā ettakaṃ ṭhapitan” ti? “Āma, bhante”.

##### 34

So pasannacitto theraṃ vanditvā “tumhādisānaṃ, bhante, sabbattha araññavāso yeva, Thūpârāmo catunnaṃ Buddhānaṃ dhātunidhānaṭṭhānaṃ, Lohapāsāde sappāyaṃ dhammassavanaṃ, Mahācetiyadassanaṃ, theradassanañ ca labbhati, Buddhakālo viya pavattati, idh’eva tumhe vasathā” ti dutiyadivase pattacīvaraṃ gahetvā sayam eva agamāsī ti. Īdisassa āvāso na palibodho hoti.

##### 35

**Kulan** ti ñātikulaṃ vā upaṭṭhākakulaṃ vā. Ekaccassa hi upaṭṭhākakulam pi “sukhitesu sukhito” ti <small>(vibha. 888; saṃ. ni. 4.241)</small> ādinā nayena saṃsaṭṭhassa viharato palibodho hoti, so kulamānusakehi vinā dhammassavanāya sāmantavihāram pi na gacchati. Ekaccassa mātāpitaro pi palibodhā na honti.

##### 36

Koraṇḍakavihāra-vāsi-ttherassa bhāgineyya-dahara-bhikkhuno viya. So kira uddesatthaṃ Rohaṇaṃ agamāsi. Therabhaginī pi upāsikā sadā theraṃ tassa pavattiṃ pucchati. Thero ekadivasaṃ “daharaṃ ānessāmī” ti Rohaṇâbhimukho pāyāsi.

##### 37

Daharo pi “ciraṃ me idha vutthaṃ, upajjhāyaṃ dāni passitvā upāsikāya ca pavattiṃ ñatvā āgamissāmī” ti Rohaṇato nikkhami. Te ubho pi Gaṅgātīre samāgacchiṃsu. So aññatarasmiṃ rukkhamūle therassa vattaṃ katvā “kuhiṃ yāsī” ti pucchito tam atthaṃ ārocesi. Thero “suṭṭhu te kataṃ, upāsikā pi sadā pucchati, aham pi etadattham eva āgato, gaccha tvaṃ, ahaṃ pana idh’eva imaṃ vassaṃ vasissāmī” ti taṃ uyyojesi. So vassûpanāyikadivase yeva taṃ vihāraṃ patto. Senāsanam p’issa pitarā kāritam eva pattaṃ.

##### 38

Ath’assa pitā dutiyadivase āgantvā “kassa, bhante, amhākaṃ senāsanaṃ pattan” ti pucchanto “āgantukassa daharassā” ti sutvā taṃ upasaṅkamitvā vanditvā āha: “bhante, amhākaṃ senāsane vassaṃ upagatassa vattaṃ atthī” ti. “Kiṃ, upāsakā” ti? “Temāsaṃ amhākaṃ yeva ghare bhikkhaṃ gahetvā pavāretvā gamanakāle āpucchitabban” ti. So tuṇhibhāvena adhivāsesi. Upāsako pi gharaṃ gantvā “amhākaṃ āvāse eko āgantuko ayyo upagato, sakkaccaṃ upaṭṭhātabbo” ti āha. Upāsikā “sādhū” ti sampaṭicchitvā paṇītaṃ khādanīyaṃ bhojanīyaṃ paṭiyādesi. Daharo pi bhattakāle ñātigharaṃ agamāsi, na naṃ koci sañjāni.

##### 39

So temāsam pi tattha piṇḍapātaṃ paribhuñjitvā vassaṃ vuttho “ahaṃ gacchāmī” ti āpucchi. Ath’assa ñātakā “sve, bhante, gacchathā” ti dutiyadivase ghare yeva bhojetvā telanāḷiṃ pūretvā ekaṃ guḷapiṇḍaṃ navahatthañ ca sāṭakaṃ datvā “gacchatha, bhante” ti āhaṃsu. So anumodanaṃ katvā Rohaṇâbhimukho pāyāsi.

##### 40

Upajjhāyo pi’ssa pavāretvā paṭipathaṃ āgacchanto pubbe diṭṭhaṭṭhāne yeva taṃ addasa. So aññatarasmiṃ rukkhamūle therassa vattaṃ akāsi. Atha naṃ thero pucchi “kiṃ, bhaddamukha, diṭṭhā te upāsikā” ti? So “āma, bhante” ti sabbaṃ pavattiṃ ārocetvā tena telena therassa pāde makkhetvā guḷena pānakaṃ katvā tam pi sāṭakaṃ therass’eva datvā theraṃ vanditvā “mayhaṃ, bhante, Rohaṇaṃ yeva sappāyan” ti agamāsi. Thero pi vihāraṃ āgantvā dutiyadivase Koraṇḍakagāmaṃ pāvisi.

##### 41

Upāsikā pi “mayhaṃ bhātā mama puttaṃ gahetvā idāni āgacchatī” ti sadā maggaṃ olokayamānā va tiṭṭhati. Sā taṃ ekakam eva āgacchantaṃ disvā “mato me maññe putto, ayaṃ thero ekako va āgacchatī” ti therassa pādamūle nipatitvā paridevamānā rodi. Thero “nūna[^41-1] daharo appicchatāya attānaṃ ajānāpetvā va gato” ti taṃ samassāsetvā sabbaṃ pavattiṃ ārocetvā pattatthavikato taṃ sāṭakaṃ nīharitvā dasseti.

[^41-1]: Kosambi as *na nū*.

##### 42

Upāsikā pasīditvā puttena gatadisābhimukhā urena nipajjitvā namassamānā āha: “mayhaṃ puttasadisaṃ vata maññe bhikkhuṃ kāyasakkhiṃ katvā Bhagavā Rathavinītapaṭipadaṃ <small>(ma. ni. 1.252 ādayo)</small>, Nālakapaṭipadaṃ <small>(su. ni. 684 ādayo)</small>, Tuvaṭṭakapaṭipadaṃ <small>(su. ni. 921 ādayo)</small>, catupaccayasantosa-bhāvanârāmatā-dīpakaṃ Mahā-ariyavaṃsapaṭipadañ <small>(a. ni. 4.28; dī. ni. 3.309)</small> ca desesi, vijātamātuyā nāma gehe temāsaṃ bhuñjamāno pi ‘ahaṃ putto tvaṃ mātā’ ti na vakkhati, aho acchariyamanusso” ti. Evarūpassa mātāpitaro pi palibodhā na honti, pageva aññaṃ upaṭṭhākakulan ti.

##### 43

**Lābho** ti cattāro paccayā. Te kathaṃ palibodhā honti? Puññavantassa hi bhikkhuno gatagataṭṭhāne manussā mahāparivāre paccaye denti. So tesaṃ anumodento dhammaṃ desento samaṇadhammaṃ kātuṃ na okāsaṃ labhati. Aruṇuggamanato yāva paṭhamayāmo, tāva manussasaṃsaggo na upacchijjati. Puna balavapaccūse yeva bāhullikapiṇḍapātikā āgantvā “bhante, asuko upāsako upāsikā amacco amaccadhītā tumhākaṃ dassanakāmā” ti vadanti, so “gaṇh’āvuso, pattacīvaran” ti gamanasajjo va hotī ti niccabyāvaṭo. Tass’eva te paccayā palibodhā honti. Tena gaṇaṃ pahāya yattha naṃ na jānanti, tattha ekakena caritabbaṃ. Evaṃ so palibodho upacchijjatī ti.

##### 44

**Gaṇo** ti suttantikagaṇo vā ābhidhammikagaṇo vā. Yo tassa uddesaṃ vā paripucchaṃ vā dento samaṇadhammassa okāsaṃ na labhati, tass’eva gaṇo palibodho hoti. Tena so evaṃ upacchinditabbo: sace tesaṃ bhikkhūnaṃ bahu gahitaṃ hoti, appaṃ avasiṭṭhaṃ, taṃ niṭṭhapetvā araññaṃ pavisitabbaṃ, sace appaṃ gahitaṃ, bahu avasiṭṭhaṃ, yojanato paraṃ agantvā antoyojanaparicchede aññaṃ gaṇavācakaṃ upasaṅkamitvā “ime āyasmā uddesâdīhi saṅgaṇhatū” ti vattabbaṃ, evaṃ alabhamānena “mayham āvuso, ekaṃ kiccaṃ atthi, tumhe yathāphāsukaṭṭhānāni gacchathā” ti gaṇaṃ pahāya attano kammaṃ kattabban ti.

##### 45

**Kamman** ti navakammaṃ. Taṃ karontena vaḍḍhakī-âdīhi laddhâladdhaṃ jānitabbaṃ, katâkate ussukkaṃ āpajjitabban ti sabbadā palibodho hoti. So pi evaṃ upacchinditabbo: sace appaṃ avasiṭṭhaṃ hoti niṭṭhapetabbaṃ, sace bahu, saṅghikañ ce navakammaṃ, saṅghassa vā saṅghabhārahāraka-bhikkhūnaṃ vā niyyādetabbaṃ, attano santakañ ce, attano bhārahārakānaṃ niyyādetabbaṃ, tādise alabhantena saṅghassa pariccajitvā gantabban ti.

##### 46

**Addhānan** ti maggagamanaṃ. Yassa hi katthaci pabbajjâpekkho vā hoti, paccayajātaṃ vā kiñci laddhabbaṃ hoti, sace taṃ alabhanto na sakkoti adhivāsetuṃ, araññaṃ pavisitvā samaṇadhammaṃ karontassa pi gamikacittaṃ nāma duppaṭivinodanīyaṃ hoti, tasmā gantvā taṃ kiccaṃ tīretvā va samaṇadhamme ussukkaṃ kātabban ti.

##### 47

**Ñātī** ti vihāre ācariyupajjhāya-saddhivihārika-antevāsika-samānupajjhāyaka-samānâcariyakā, ghare mātā pitā bhātā ti evamādikā. Te gilānā imassa palibodhā honti, tasmā so palibodho upaṭṭhahitvā tesaṃ pākatikakaraṇena upacchinditabbo.

##### 48

Tattha upajjhāyo tāva gilāno, sace lahuṃ na vuṭṭhāti, yāvajīvam pi paṭijaggitabbo, tathā pabbajjâcariyo upasampadâcariyo saddhivihāriko upasampādita-pabbājita-antevāsika-samānupajjhāyakā ca. Nissayâcariya-uddesâcariya-nissayantevāsika-uddesantevāsika-samānâcariyakā pana yāva nissaya-uddesā anupacchinnā, tāva paṭijaggitabbā. Pahontena tato uddham pi paṭijaggitabbā eva.

##### 49

Mātāpitūsu upajjhāye viya paṭipajjitabbaṃ. Sace pi hi te rajje ṭhitā honti, puttato ca upaṭṭhānaṃ paccāsīsanti, kātabbam eva. Atha tesaṃ bhesajjaṃ natthi, attano santakaṃ dātabbaṃ, asati bhikkhācariyāya pariyesitvā pi dātabbam eva. Bhātubhaginīnaṃ pana tesaṃ santakam eva yojetvā dātabbaṃ, sace natthi, attano santakaṃ tāvakālikaṃ datvā pacchā labhantena gaṇhitabbaṃ, alabhantena na codetabbā. Aññātakassa bhaginisāmikassa bhesajjaṃ n’eva kātuṃ na dātuṃ vaṭṭati, “tuyhaṃ sāmikassa dehī” ti vatvā pana bhaginiyā dātabbaṃ. Bhātujāyāya pi es’eva nayo. Tesaṃ pana puttā imassa ñātakā evā ti tesaṃ kātuṃ vaṭṭatī ti.

##### 50

**Ābādho** ti yo koci rogo. So bādhayamāno palibodho hoti, tasmā bhesajjakaraṇena upacchinditabbo. Sace pana katipâhaṃ bhesajjaṃ karontassa pi na vūpasammati, “nâhaṃ tuyhaṃ dāso, na bhaṭako, taṃ yeva hi posento anamatagge saṃsāravaṭṭe dukkhaṃ patto” ti attabhāvaṃ garahitvā samaṇadhammo kātabbo ti.

##### 51

**Gantho** ti pariyatti-haraṇaṃ[^51-1]. Taṃ sajjhāyâdīhi niccabyāvaṭassa palibodho hoti, na itarassa. Tatr’imāni vatthūni.

Majjhima-bhāṇaka-Devatthero[^51-2] kira Malaya-vāsi-Devattherassa[^51-3] santikaṃ gantvā kammaṭṭhānaṃ yāci. Thero “kīdiso’si, āvuso, pariyattiyan” ti pucchi. “Majjhimo me, bhante, paguṇo” ti. “Āvuso, Majjhimo nām’eso dupparihāro, Mūlapaṇṇāsaṃ sajjhāyantassa Majjhimapaṇṇāsako āgacchati, taṃ sajjhāyantassa Uparipaṇṇāsako, kuto tuyhaṃ kammaṭṭhānan” ti? “Bhante, tumhākaṃ santike kammaṭṭhānaṃ labhitvā puna na olokessāmī” ti kammaṭṭhānaṃ gahetvā ekūnavīsati vassāni sajjhāyaṃ akatvā vīsatime vasse arahattaṃ patvā sajjhāyatthāya āgatānaṃ bhikkhūnaṃ “vīsati me, āvuso, vassāni pariyattiṃ anolokentassa, api ca kho kataparicayo aham ettha ārabhathā” ti vatvā ādito paṭṭhāya yāva pariyosānā ekabyañjane pi’ssa kaṅkhā nâhosi.

[^51-1]: Kosambi as *°pariharaṇaṃ*.
[^51-2]: Kosambi as *°Revatatthero*.
[^51-3]: Kosambi as *°Revatattherassa*.

##### 52

Karuḷiyagiri-vāsī-Nāgatthero pi aṭṭhārasa vassāni pariyattiṃ chaḍḍetvā bhikkhūnaṃ Dhātukathaṃ uddisi. Tesaṃ gāmavāsika-ttherehi saddhiṃ saṃsandentānaṃ ekapañho pi uppaṭipāṭiyā āgato nâhosi.

##### 53

Mahāvihāre pi Tipiṭaka-Cūḷâbhayatthero nāma Aṭṭhakathaṃ anuggahetvā va “pañcanikāyamaṇḍale tīṇi Piṭakāni parivattessāmī” ti suvaṇṇabheriṃ paharāpesi. Bhikkhusaṅgho “katamâcariyānaṃ uggaho, attano ācariyuggahañ ñeva vadatu, itarathā vattuṃ na demā” ti āha. Upajjhāyo pi naṃ attano upaṭṭhānam āgataṃ pucchi “tvam, āvuso, bheriṃ paharāpesī” ti? “Āma, bhante”. “Kiṃ kāraṇā” ti? “Pariyattiṃ, bhante, parivattessāmī” ti. “Āvuso Abhaya, ācariyā idaṃ padaṃ kathaṃ vadantī” ti? “Evaṃ vadanti, bhante” ti. Thero “hun” ti paṭibāhi. Puna so aññena aññena pariyāyena “evaṃ vadanti bhante” ti tikkhattuṃ āha. Thero sabbaṃ “hun” ti paṭibāhitvā “āvuso, tayā paṭhamaṃ kathito eva ācariyamaggo, ācariyamukhato pana anuggahitattā ‘evaṃ ācariyā vadantī’ ti saṇṭhātuṃ nâsakkhi, gaccha attano ācariyānaṃ santike suṇāhī” ti. “Kuhiṃ, bhante, gacchāmī” ti? “Gaṅgāya parato Rohaṇajanapade Tulâdhāra-pabbata-vihāre sabbapariyattiko Mahādhammarakkhitatthero nāma vasati, tassa santikaṃ gacchā” ti. “Sādhu, bhante” ti theraṃ vanditvā pañcahi bhikkhusatehi saddhiṃ therassa santikaṃ gantvā vanditvā nisīdi. Thero “kasmā āgato’sī” ti pucchi. “Dhammaṃ sotuṃ, bhante” ti. “Āvuso Abhaya, Dīgha-Majjhimesu maṃ kālena kālaṃ pucchanti, avasesaṃ pana me tiṃsamattāni vassāni na olokitapubbaṃ, api ca tvaṃ rattiṃ mama santike parivattehi, ahaṃ te divā kathayissāmī” ti. So “sādhu, bhante” ti tathā akāsi.

##### 54

Pariveṇadvāre mahāmaṇḍapaṃ kāretvā gāmavāsino divase divase dhammassavanatthāya āgacchanti. Thero rattiṃ parivattitaṃ divā kathayanto anupubbena desanaṃ niṭṭhapetvā Abhayattherassa santike taṭṭikāya nisīditvā “āvuso, mayhaṃ kammaṭṭhānaṃ kathehī” ti āha. “Bhante, kiṃ bhaṇatha, na nu mayā tumhākam eva santike sutaṃ, kim ahaṃ tumhehi aññātaṃ kathessāmī” ti? Tato naṃ thero “añño esa, āvuso, gatakassa maggo nāmā” ti āha.

##### 55

Abhayathero kira tadā sotāpanno hoti. Ath’assa so kammaṭṭhānaṃ datvā āgantvā Lohapāsāde dhammaṃ parivattento “thero parinibbuto” ti assosi. Sutvā “āharath’āvuso, cīvaran” ti cīvaraṃ pārupitvā “anucchaviko, āvuso, amhākaṃ ācariyassa arahattamaggo, ācariyo no, āvuso, uju ājānīyo, so attano dhammantevāsikassa santike taṭṭikāya nisīditvā ‘mayhaṃ kammaṭṭhānaṃ kathehī’ ti āha, anucchaviko, āvuso, therassa arahattamaggo” ti. Evarūpānaṃ gantho palibodho na hotī ti.

##### 56

**Iddhī** ti pothujjanikā iddhi. Sā hi uttānaseyyaka-dārako viya taruṇasassaṃ viya ca dupparihārā hoti, appamattaken’eva bhijjati. Sā pana vipassanāya palibodho hoti, na samādhissa, samādhiṃ patvā pattabbato. Tasmā vipassanatthikena iddhipalibodho upacchinditabbo, itarena avasesā ti.

Ayaṃ tāva palibodhakathāya vitthāro.

### Kammaṭṭhānadāyakavaṇṇanā

#### CST42

##### 57

**Kammaṭṭhānadāyakaṃ kalyāṇamittaṃ upasaṅkamitvā** ti ettha pana duvidhaṃ kammaṭṭhānaṃ: sabbatthaka-kammaṭṭhānaṃ pārihāriya-kammaṭṭhānañ ca. Tattha sabbatthaka-kammaṭṭhānaṃ nāma bhikkhusaṅghâdīsu mettā maraṇassati ca, asubhasaññā ti pi eke.

##### 58

Kammaṭṭhānikena hi bhikkhunā paṭhamaṃ tāva paricchinditvā sīmaṭṭhaka-bhikkhusaṅghe, sukhitā hontu abyāpajjā ti mettā bhāvetabbā, tato sīmaṭṭhaka-devatāsu, tato gocaragāmamhi issarajane, tato tattha manusse upādāya sabbasattesu. So hi bhikkhusaṅghe mettāya sahavāsīnaṃ muducittataṃ janeti, ath’assa te sukhasaṃvāsā honti. Sīmaṭṭhaka-devatāsu mettāya mudukatacittāhi devatāhi dhammikāya rakkhāya susaṃvihitarakkho hoti. Gocaragāmamhi issarajane mettāya mudukatacittasantānehi issarehi dhammikāya rakkhāya surakkhitaparikkhāro hoti. Tattha manussesu mettāya pasāditacittehi tehi aparibhūto hutvā vicarati. Sabbasattesu mettāya sabbattha appaṭihatacāro hoti.

Maraṇassatiyā pana, avassaṃ mayā maritabban ti cintento anesanaṃ pahāya uparûpari vaḍḍhamānasaṃvego anolīnavuttiko hoti.

Asubhasaññāparicitacittassa pan’assa dibbāni pi ārammaṇāni lobhavasena cittaṃ na pariyādiyanti.

##### 59

Evaṃ bahûpakārattā sabbattha atthayitabbaṃ icchitabban ti ca, adhippetassa yogânuyogakammassa ṭhānañ cā ti **sabbatthaka-kammaṭṭhānan** ti vuccati.

##### 60

Cattālīsāya pana kammaṭṭhānesu yaṃ yassa cariyânukūlaṃ, taṃ tassa niccaṃ pariharitabbattā, uparimassa ca uparimassa bhāvanākammassa padaṭṭhānattā **pārihāriya-kammaṭṭhānan** ti vuccati. Iti imaṃ duvidham pi kammaṭṭhānaṃ yo deti, ayaṃ kammaṭṭhānadāyako nāma, taṃ **kammaṭṭhānadāyakaṃ**.

##### 61

**Kalyāṇamittan** ti,

> “Piyo garu bhāvanīyo vattā ca vacanakkhamo  
> gambhīrañ ca kathaṃ kattā, no c’aṭṭhāne niyojako[^61-1]” ti <small>(a. ni. 7.37)</small>

evamādi-guṇa-samannāgataṃ ekantena hitesiṃ vuddhipakkhe ṭhitaṃ kalyāṇamittaṃ.

[^61-1]: Kosambi as *niyojaye*.

##### 62

> “Mamaṃ hi, Ānanda, kalyāṇamittaṃ āgamma jātidhammā sattā jātiyā parimuccantī” ti <small>(saṃ. ni. 1.129; 5.2)</small>

ādivacanato pana Sammāsambuddho yeva sabbâkārasampanno kalyāṇamitto. Tasmā tasmiṃ sati tass’eva Bhagavato santike gahita-kammaṭṭhānaṃ sugahitaṃ hoti. Parinibbute pana tasmiṃ asītiyā mahāsāvakesu yo dharati, tassa santike gahetuṃ vaṭṭati. Tasmiṃ asati yaṃ kammaṭṭhānaṃ gahetukāmo hoti, tass’eva vasena catukka-pañcaka-jjhānāni nibbattetvā jhānapadaṭṭhānaṃ vipassanaṃ vaḍḍhetvā āsavakkhaya-ppattassa khīṇāsavassa santike gahetabbaṃ.

##### 63

Kiṃ pana khīṇāsavo “ahaṃ khīṇāsavo” ti attānaṃ pakāsetī ti? Kiṃ vattabbaṃ? Kārakabhāvaṃ hi jānitvā pakāseti. Na nu Assaguttatthero āraddhakammaṭṭhānassa bhikkhuno “kammaṭṭhānakārako ayan” ti jānitvā ākāse cammakhaṇḍaṃ paññāpetvā tattha pallaṅkena nisinno kammaṭṭhānaṃ kathesī ti?

##### 64

Tasmā sace khīṇāsavaṃ labhati, icc etaṃ kusalaṃ, no ce labhati, anāgāmi-sakadāgāmi-sotāpanna-jhānalābhīputhujjana-tipiṭakadhara-dvipiṭakadhara-ekapiṭakadharesu purimassa purimassa santike. Ekapiṭakadhare pi asati yassa ekasaṅgīti pi aṭṭhakathāya saddhiṃ paguṇā, ayañ[^64-1] ca lajjī hoti, tassa santike gahetabbaṃ. Evarūpo hi tantidharo vaṃsânurakkhako paveṇīpālako ācariyo ācariyamatiko va hoti, na attano matiko hoti. Ten’eva porāṇakattherā “lajjī rakkhissati lajjī rakkhissatī” ti tikkhattuṃ āhaṃsu.

[^64-1]: Kosambi as *sayañ*.

##### 65

Pubbe vuttakhīṇāsavâdayo c’ettha attanā adhigatamaggam eva ācikkhanti. Bahussuto pana taṃ taṃ ācariyaṃ upasaṅkamitvā uggaha-paripucchānaṃ visodhitattā ito c’ito ca suttañ ca kāraṇañ ca sallakkhetvā sappāyâsappāyaṃ yojetvā gahanaṭṭhāne gacchanto mahāhatthī viya mahāmaggaṃ dassento kammaṭṭhānaṃ kathessati. Tasmā evarūpaṃ kammaṭṭhānadāyakaṃ kalyāṇamittaṃ upasaṅkamitvā tassa vattapaṭipattiṃ katvā kammaṭṭhānaṃ gahetabbaṃ.

##### 66

Sace pan’etaṃ ekavihāre yeva labhati, icc etaṃ kusalaṃ, no ce labhati, yattha so vasati, tattha gantabbaṃ. Gacchantena ca na dhotamakkhitehi pādehi upāhanā ārūhitvā chattaṃ gahetvā telanāḷi-madhuphāṇitâdīni gāhāpetvā antevāsika-parivutena gantabbaṃ. Gamikavattaṃ pana pūretvā attano pattacīvaraṃ sayam eva gahetvā antarāmagge yaṃ yaṃ vihāraṃ pavisati, sabbattha vattapaṭipattiṃ kurumānena sallahuka-parikkhārena parama-sallekha-vuttinā hutvā gantabbaṃ. Taṃ vihāraṃ pavisantena antarāmagge yeva dantakaṭṭhaṃ kappiyaṃ kārāpetvā gahetvā pavisitabbaṃ, na ca “muhuttaṃ vissametvā pādadhovana-makkhanâdīni katvā ācariyassa santikaṃ gamissāmī” ti aññaṃ pariveṇaṃ pavisitabbaṃ.

##### 67

Kasmā? Sace hi’ssa tatra ācariyassa visabhāgā bhikkhū bhaveyyuṃ, te āgamanakāraṇaṃ pucchitvā ācariyassa avaṇṇaṃ pakāsetvā “naṭṭho’si, sace tassa santikaṃ āgato” ti vippaṭisāraṃ uppādeyyuṃ, yena tato va paṭinivatteyya. Tasmā ācariyassa vasanaṭṭhānaṃ pucchitvā ujukaṃ tatth’eva gantabbaṃ.

##### 68

Sace ācariyo daharataro hoti, pattacīvara-paṭiggahaṇâdīni na sāditabbāni. Sace vuḍḍhataro hoti, gantvā ācariyaṃ vanditvā ṭhātabbaṃ. “Nikkhip’āvuso, pattacīvaran” ti vuttena nikkhipitabbaṃ. “Pānīyaṃ pivā” ti vuttena sace icchati pātabbaṃ. “Pāde dhovāhī” ti vuttena na tāva pādā dhovitabbā. Sace hi ācariyena ābhataṃ udakaṃ bhaveyya, na sāruppaṃ siyā. “Dhovāh’āvuso, na mayā ābhataṃ, aññehi ābhatan” ti vuttena pana yattha ācariyo na passati, evarūpe paṭicchanne vā okāse, abbhokāse vihārassâpi vā ekamante nisīditvā pādā dhovitabbā.

##### 69

Sace ācariyo telanāḷiṃ āharati, uṭṭhahitvā ubhohi hatthehi sakkaccaṃ gahetabbā. Sace hi na gaṇheyya, “ayaṃ bhikkhu ito eva paṭṭhāya sambhogaṃ kopetī” ti ācariyassa aññathattaṃ bhaveyya. Gahetvā pana na ādito va pādā makkhetabbā. Sace hi taṃ ācariyassa gattabbhañjanatelaṃ bhaveyya, na sāruppaṃ siyā. Tasmā [^69-1] sīsaṃ makkhetvā khandhâdīni makkhetabbāni. “Sabbapārihāriyatelam idaṃ, āvuso, pāde pi makkhehī” ti vuttena pana thokaṃ sīse katvā pāde makkhetvā “imaṃ telanāḷiṃ ṭhapemi, bhante” ti vatvā ācariye gaṇhante dātabbā.

[^69-1]: Kosambi adds *paṭhamaṃ*.

##### 70

Āgatadivasato paṭṭhāya “kammaṭṭhānaṃ me, bhante, kathetha” icc evaṃ na vattabbaṃ. Dutiyadivasato pana paṭṭhāya, sace ācariyassa pakati-upaṭṭhāko atthi, taṃ yācitvā vattaṃ kātabbaṃ. Sace yācito pi na deti, okāse laddhe yeva kātabbaṃ. Karontena khuddaka-majjhima-mahantāni tīṇi dantakaṭṭhāni upanāmetabbāni, sītaṃ uṇhan ti duvidhaṃ mukhadhovana-udakañ ca nhānodakañ ca paṭiyādetabbaṃ. Tato yaṃ ācariyo tīṇi divasāni paribhuñjati, tādisam eva niccaṃ upanāmetabbaṃ. Niyamaṃ akatvā yaṃ vā taṃ vā paribhuñjantassa yathāladdhaṃ upanāmetabbaṃ.

##### 71

Kiṃ bahunā vuttena? Yaṃ taṃ Bhagavatā,

> “Antevāsikena, bhikkhave, ācariyamhi sammā vattitabbaṃ. Tatrâyaṃ sammāvattanā: kālass’eva uṭṭhāya, upāhanā omuñcitvā ekaṃsaṃ uttarāsaṅgaṃ karitvā dantakaṭṭhaṃ dātabbaṃ, mukhodakaṃ dātabbaṃ, āsanaṃ paññapetabbaṃ. Sace yāgu hoti, bhājanaṃ dhovitvā yāgu upanāmetabbā” ti <small>(mahāva. 78)</small>

ādikaṃ Khandhake sammāvattaṃ paññattaṃ, taṃ sabbam pi kātabbaṃ.

##### 72

Evaṃ vattasampattiyā garuṃ ārādhayamānena sāyaṃ vanditvā “yāhī” ti vissajjitena gantabbaṃ. Yadā so “kiss’āgato’sī” ti pucchati, tadā āgamanakāraṇaṃ kathetabbaṃ. Sace so n’eva pucchati, vattaṃ pana sādiyati, dasâhe vā pakkhe vā vītivatte ekadivasaṃ vissajjitenâpi agantvā okāsaṃ kāretvā āgamanakāraṇaṃ ārocetabbaṃ. Akāle vā gantvā “kimattham āgato’sī” ti puṭṭhena ārocetabbaṃ. Sace so “pāto va āgacchā” ti vadati, pāto va gantabbaṃ.

##### 73

Sace pan’assa tāya velāya pittâbādhena vā kucchi pariḍayhati, aggimandatāya vā bhattaṃ na jīrati, añño vā koci rogo bādhati, taṃ yathābhūtaṃ āvikatvā attano sappāyavelaṃ ārocetvā tāya velāya upasaṅkamitabbaṃ. Asappāyavelāya hi vuccamānam pi kammaṭṭhānaṃ na sakkā hoti manasikātun ti.

Ayaṃ kammaṭṭhānadāyakaṃ kalyāṇamittaṃ upasaṅkamitvā ti ettha vitthāro.

### Cariyāvaṇṇanā

#### CST43

##### 74

Idāni **attano cariyânukūlan** ti ettha cariyā ti cha cariyā: rāgacariyā, dosacariyā, mohacariyā, saddhācariyā, buddhicariyā, vitakkacariyā ti. Keci pana rāgâdīnaṃ saṃsagga-sannipātavasena aparā pi catasso, tathā saddhâdīnan ti imāhi aṭṭhahi saddhiṃ cuddasa icchanti. Evaṃ pana bhede vuccamāne rāgâdīnaṃ saddhâdīhi pi saṃsaggaṃ katvā anekā cariyā honti, tasmā saṅkhepena chaḷ eva cariyā veditabbā. Cariyā, pakati, ussannatā ti atthato ekaṃ. Tāsaṃ vasena chaḷ eva puggalā honti: rāgacarito, dosacarito, mohacarito, saddhācarito, buddhicarito, vitakkacarito ti.

##### 75

Tattha yasmā rāgacaritassa kusalappavattisamaye saddhā balavatī hoti, rāgassa āsannaguṇattā. Yathā hi akusalapakkhe rāgo siniddho nâtilūkho, evaṃ kusalapakkhe saddhā, yathā rāgo vatthukāme pariyesati, evaṃ saddhā sīlâdiguṇe, yathā rāgo ahitaṃ na pariccajati, evaṃ saddhā hitaṃ na pariccajati. Tasmā rāgacaritassa saddhācarito sabhāgo.

##### 76

Yasmā pana dosacaritassa kusalappavattisamaye paññā balavatī hoti, dosassa āsannaguṇattā. Yathā hi akusalapakkhe doso nissineho[^76-1] na ārammaṇaṃ allīyati, evaṃ kusalapakkhe paññā, yathā ca doso abhūtam pi dosam eva pariyesati, evaṃ paññā bhūtaṃ dosam eva, yathā doso satta-parivajjanâkārena pavattati, evaṃ paññā saṅkhāra-parivajjanâkārena. Tasmā dosacaritassa buddhicarito sabhāgo.

[^76-1]: Kosambi as *asiniddho*.

##### 77

Yasmā pana mohacaritassa anuppannānaṃ kusalānaṃ dhammānaṃ uppādāya vāyamamānassa yebhuyyena antarāyakarā vitakkā uppajjanti, mohassa āsannalakkhaṇattā. Yathā hi moho paribyākulatāya anavaṭṭhito, evaṃ vitakko nānappakāra-vitakkanatāya, yathā ca moho apariyogāhaṇatāya cañcalo, tathā vitakko lahuparikappanatāya. Tasmā mohacaritassa vitakkacarito sabhāgo ti.

##### 78

Apare taṇhā-māna-diṭṭhi-vasena aparā pi tisso cariyā vadanti. Tattha taṇhā rāgo yeva, māno ca taṃsampayutto ti tad ubhayaṃ rāgacariyaṃ nâtivattati. Mohanidānattā ca diṭṭhiyā diṭṭhicariyā mohacariyam eva anupatati.

#### CST44

##### 79

- Tā pan’etā cariyā kinnidānā?
- Kathañ ca jānitabbaṃ “ayaṃ puggalo rāgacarito, ayaṃ puggalo dosâdīsu aññataracarito” ti?
- Kiṃ caritassa puggalassa kiṃ sappāyan ti?

##### 80

Tatra purimā tāva tisso cariyā pubbâciṇṇanidānā, dhātu-dosa-nidānā cā ti ekacce vadanti. Pubbe kira iṭṭhappayoga-subhakammabahulo rāgacarito hoti, saggā vā cavitvā idhûpapanno. Pubbe chedana-vadha-bandhana-vera-kammabahulo dosacarito hoti, niraya-nāgayonīhi vā cavitvā idhûpapanno. Pubbe majjapānabahulo suta-paripucchā-vihīno ca mohacarito hoti, tiracchānayoniyā vā cavitvā idhûpapanno ti. Evaṃ pubbâciṇṇanidānā ti vadanti.

##### 81

Dvinnaṃ pana dhātūnaṃ ussannattā puggalo mohacarito hoti, pathavīdhātuyā ca āpodhātuyā ca. Itarāsaṃ dvinnaṃ ussannattā dosacarito. Sabbāsaṃ samattā pana rāgacarito ti. Dosesu ca semhâdhiko rāgacarito hoti, vātâdhiko mohacarito, semhâdhiko vā mohacarito, vātâdhiko rāgacarito ti. Evaṃ dhātu-dosanidānā ti vadanti.

##### 82

Tattha yasmā pubbe iṭṭhappayoga-subhakammabahulā pi saggā cavitvā idhûpapannā pi ca, na sabbe rāgacaritā yeva honti, na[^82-1] itare vā dosa-moha-caritā, evaṃ dhātūnañ ca yathāvutten’eva nayena ussadaniyamo nāma natthi. Dosaniyame ca rāga-moha-dvayam eva vuttaṃ, tam pi ca pubbâpara-viruddham eva, saddhācariyâdīsu ca ekissā pi nidānaṃ na vuttam eva, tasmā sabbam etaṃ aparicchinnavacanaṃ.

[^82-1]: Kosambi omits.

##### 83

Ayaṃ pan’ettha Aṭṭhakathâcariyānaṃ matânusārena vinicchayo. Vuttañ h’etaṃ Ussadakittane:

> “Ime sattā pubbahetuniyāmena lobhussadā dosussadā mohussadā alobhussadā adosussadā amohussadā ca honti.

> “Yassa hi kammâyūhanakkhaṇe lobho balavā hoti alobho mando, adosâmohā balavanto dosamohā mandā, tassa mando alobho lobhaṃ pariyādātuṃ na sakkoti, adosâmohā pana balavanto dosamohe pariyādātuṃ sakkoti. Tasmā so tena kammena dinnapaṭisandhivasena nibbatto luddho hoti sukhasīlo akkodhano paññavā vajirûpamañāṇo.

##### 84

> “Yassa pana kammâyūhanakkhaṇe lobhadosā balavanto honti alobhâdosā mandā, amoho balavā moho mando, so purimanayen’eva luddho c’eva hoti duṭṭho ca, paññavā pana hoti vajirûpamañāṇo, Dattâbhayatthero viya.

> “Yassa kammâyūhanakkhaṇe lobhâdosamohā balavanto honti itare mandā, so purimanayen’eva luddho c’eva hoti dandho ca, sīlako pana hoti akkodhano, Bākulatthero viya.

> “Tathā yassa kammâyūhanakkhaṇe tayo pi lobhadosamohā balavanto honti alobhâdayo mandā, so purimanayen’eva luddho c’eva hoti duṭṭho ca mūḷho ca.

##### 85

> “Yassa pana kammâyūhanakkhaṇe alobhadosamohā balavanto honti itare mandā, so purimanayen’eva aluddho[^85-1] appakileso hoti, dibbârammaṇam pi disvā niccalo, duṭṭho pana hoti dandhapañño ca.

> “Yassa pana kammâyūhanakkhaṇe alobhâdosamohā balavanto honti itare mandā, so purimanayen’eva aluddho c’eva hoti aduṭṭho sīlako ca, dandho pana hoti.

> “Tathā yassa kammâyūhanakkhaṇe alobhadosâmohā balavanto honti itare mandā, so purimanayen’eva aluddho c’eva hoti paññavā ca, duṭṭho ca pana hoti kodhano.

> “Yassa pana kammâyūhanakkhaṇe tayo pi alobhâdosâmohā balavanto honti lobhâdayo mandā, so purimanayen’eva, Mahāsaṅgharakkhitatthero viya, aluddho aduṭṭho paññavā ca hotī” ti. <small>(dha. sa. aṭṭha. 498)</small>

[^85-1]: Kosambi omits.

##### 86

Ettha ca yo luddho ti vutto, ayaṃ rāgacarito, duṭṭha-dandhā dosa-moha-caritā, paññavā buddhicarito, aluddha-aduṭṭhā pasannapakatitāya saddhācaritā. Yathā vā amoha-parivārena kammunā nibbatto buddhicarito, evaṃ balavasaddhā-parivārena kammunā nibbatto saddhācarito, kāmavitakkâdi-parivārena kammunā nibbatto vitakkacarito, lobhâdinā vomissa-parivārena kammunā nibbatto vomissacarito ti. Evaṃ lobhâdīsu aññataraññatara-parivāraṃ paṭisandhijanakaṃ kammaṃ cariyānaṃ nidānan ti veditabbaṃ.

#### CST45

##### 87

Yaṃ pana vuttaṃ **kathañ ca jānitabbaṃ ayaṃ puggalo rāgacarito** ti ādi, tatrâyaṃ nayo:

> Iriyāpathato kiccā bhojanā dassanâdito  
> dhammappavattito c’eva cariyāyo vibhāvaye ti.

##### 88

Tattha **iriyāpathato** ti rāgacarito hi pakatigamanena gacchanto cāturiyena gacchati, saṇikaṃ pādaṃ nikkhipati, samaṃ nikkhipati, samaṃ uddharati, ukkuṭikañ c’assa padaṃ hoti. Dosacarito pādaggehi khaṇanto viya gacchati, sahasā pādaṃ nikkhipati, sahasā uddharati, anukaḍḍhitañ c’assa padaṃ hoti. Mohacarito paribyākulāya gatiyā gacchati, chambhito viya padaṃ nikkhipati, chambhito viya uddharati, sahasânupīḷitañ c’assa padaṃ hoti. Vuttam pi c’etaṃ Māgaṇḍiyasuttuppattiyaṃ:

> “Rattassa hi ukkuṭikaṃ padaṃ bhave,  
> duṭṭhassa hoti anukaḍḍhitaṃ padaṃ,  
> mūḷhassa hoti sahasânupīḷitaṃ,  
> vivaṭṭacchadassa idam īdisaṃ padan” ti.

##### 89

Ṭhānam pi rāgacaritassa pāsādikaṃ hoti madhurâkāraṃ, dosacaritassa thaddhâkāraṃ, mohacaritassa ākulâkāraṃ. Nisajjāya pi es’eva nayo. Rāgacarito ca ataramāno samaṃ seyyaṃ paññapetvā saṇikaṃ nipajjitvā aṅgapaccaṅgāni samodhāya pāsādikena ākārena sayati, vuṭṭhāpiyamāno ca sīghaṃ avuṭṭhāya saṅkito viya saṇikaṃ paṭivacanaṃ deti. Dosacarito taramāno yathā vā tathā vā seyyaṃ paññapetvā pakkhittakāyo bhākuṭiṃ katvā sayati, vuṭṭhāpiyamāno ca sīghaṃ vuṭṭhāya kupito viya paṭivacanaṃ deti. Mohacarito dussaṇṭhānaṃ seyyaṃ paññapetvā vikkhittakāyo bahulaṃ adhomukho sayati, vuṭṭhāpiyamāno ca huṅkāraṃ karonto dandhaṃ vuṭṭhāti.

##### 90

Saddhācaritâdayo pana yasmā rāgacaritâdīnaṃ sabhāgā, tasmā tesam pi tādiso va iriyāpatho hotī ti. Evaṃ tāva iriyāpathato cariyāyo vibhāvaye.

##### 91

**Kiccā** ti sammajjanâdīsu ca kiccesu rāgacarito sādhukaṃ sammajjaniṃ gahetvā ataramāno vālikaṃ avippakiranto sinduvāra-kusuma-santharam iva santharanto suddhaṃ samaṃ sammajjati. Dosacarito gāḷhaṃ sammajjaniṃ gahetvā taramānarūpo ubhato vālikaṃ ussārento kharena saddena asuddhaṃ visamaṃ sammajjati. Mohacarito sithilaṃ sammajjaniṃ gahetvā samparivattakaṃ āḷolayamāno asuddhaṃ visamaṃ sammajjati.

##### 92

Yathā sammajjane, evaṃ cīvara-dhovana-rajanâdīsu pi sabbakiccesu nipuṇa-madhura-sama-sakkaccakārī rāgacarito, gāḷha-thaddha-visamakārī dosacarito, anipuṇa-byākula-visamâparicchinnakārī mohacarito. Cīvaradhāraṇam pi ca rāgacaritassa nâtigāḷhaṃ nâtisithilaṃ hoti pāsādikaṃ parimaṇḍalaṃ, dosacaritassa atigāḷhaṃ aparimaṇḍalaṃ, mohacaritassa sithilaṃ paribyākulaṃ. Saddhācaritâdayo tesaṃ yevânusārena veditabbā, taṃsabhāgattā ti. Evaṃ kiccato cariyāyo vibhāvaye.

##### 93

**Bhojanā** ti rāgacarito siniddha-madhura-bhojanappiyo hoti, bhuñjamāno ca nâtimahantaṃ parimaṇḍalaṃ ālopaṃ katvā rasapaṭisaṃvedī[^93-1] ataramāno bhuñjati, kiñcid eva ca sāduṃ labhitvā somanassaṃ āpajjati. Dosacarito lūkha-ambila-bhojanappiyo hoti, bhuñjamāno ca mukhapūrakaṃ ālopaṃ katvā arasapaṭisaṃvedī taramāno bhuñjati, kiñcid eva ca asāduṃ labhitvā domanassaṃ āpajjati. Mohacarito aniyataruciko hoti, bhuñjamāno ca aparimaṇḍalaṃ parittaṃ ālopaṃ katvā bhājane chaḍḍento mukhaṃ makkhento vikkhittacitto taṃ taṃ vitakkento bhuñjati. Saddhācaritâdayo pi tesaṃ yevânusārena veditabbā, taṃsabhāgattā ti. Evaṃ bhojanato cariyāyo vibhāvaye.

[^93-1]: Kosambi as *nānārasa°*.

##### 94

**Dassanâdito** ti rāgacarito īsakam pi manoramaṃ rūpaṃ disvā vimhayajāto viya ciraṃ oloketi, paritte pi guṇe sajjati, bhūtam pi dosaṃ na gaṇhāti, pakkamanto pi amuñcitukāmo va hutvā sâpekkho pakkamati. Dosacarito īsakam pi amanoramaṃ rūpaṃ disvā kilantarūpo viya na ciraṃ oloketi, paritte pi dose paṭihaññati, bhūtam pi guṇaṃ na gaṇhāti, pakkamanto pi muñcitukāmo va hutvā anapekkho pakkamati. Mohacarito yaṃ kiñci rūpaṃ disvā parapaccayiko hoti, paraṃ nindantaṃ sutvā nindati, pasaṃsantaṃ sutvā pasaṃsati, sayaṃ pana aññāṇupekkhāya upekkhako va hoti. Esa nayo saddasavanâdīsu pi. Saddhācaritâdayo pana tesaṃ yevânusārena veditabbā, taṃsabhāgattā ti. Evaṃ dassanâdito cariyāyo vibhāvaye.

##### 95

**Dhammappavattito c’evā** ti rāgacaritassa ca māyā, sāṭheyyaṃ, māno, pāpicchatā, mahicchatā, asantuṭṭhitā, siṅgaṃ, cāpalyan ti evamādayo dhammā bahulaṃ pavattanti. Dosacaritassa kodho, upanāho, makkho, paḷāso, issā, macchariyan ti evamādayo. Mohacaritassa thinaṃ, middhaṃ, uddhaccaṃ, kukkuccaṃ, vicikicchā, ādhānaggāhitā, duppaṭinissaggitā ti evamādayo. Saddhācaritassa muttacāgatā, ariyānaṃ dassanakāmatā, saddhammaṃ sotukāmatā, pāmojjabahulatā, asaṭhatā, amāyāvitā, pasādanīyesu ṭhānesu pasādo ti evamādayo. Buddhicaritassa sovacassatā, kalyāṇamittatā, bhojane mattaññutā, satisampajaññaṃ, jāgariyânuyogo, saṃvejanīyesu ṭhānesu saṃvego, saṃviggassa ca yoniso padhānan ti evamādayo. Vitakkacaritassa bhassabahulatā, gaṇârāmatā, kusalânuyoge arati, anavaṭṭhitakiccatā, rattiṃ dhūmāyanā[^95-1], divā pajjalanā, hurāhuraṃ dhāvanā ti evamādayo dhammā bahulaṃ pavattantī ti. Evaṃ dhammappavattito cariyāyo vibhāvaye.

[^95-1]: Kosambi as *dhūpāyanā*.

##### 96

Yasmā pana idaṃ cariyā-vibhāvana-vidhānaṃ sabbâkārena n’eva pāḷiyaṃ na aṭṭhakathāyaṃ āgataṃ, kevalaṃ ācariyamatânusārena vuttaṃ, tasmā na sārato paccetabbaṃ. Rāgacaritassa hi vuttāni iriyāpathâdīni dosacaritâdayo pi appamādavihārino kātuṃ sakkonti. Saṃsaṭṭhacaritassa ca puggalassa ekass’eva bhinnalakkhaṇā iriyāpathâdayo na upapajjanti. Yaṃ pan’etaṃ aṭṭhakathāsu cariyā-vibhāvana-vidhānaṃ vuttaṃ, tad eva sārato paccetabbaṃ. Vuttañ h’etaṃ:

> “Cetopariyañāṇassa lābhī ācariyo cariyaṃ ñatvā kammaṭṭhānaṃ kathessati, itarena antevāsiko pucchitabbo” ti.

Tasmā cetopariyañāṇena vā taṃ vā puggalaṃ pucchitvā jānitabbaṃ, ayaṃ puggalo rāgacarito, ayaṃ dosādīsu aññataracarito ti.

#### CST46

##### 97

**Kiṃ caritassa puggalassa kiṃ sappāyan** ti ettha pana senāsanaṃ tāva rāgacaritassa adhotavedikaṃ bhūmaṭṭhakaṃ akatapabbhārakaṃ tiṇakuṭikaṃ paṇṇasālādīnaṃ aññataraṃ rajokiṇṇaṃ jatukābharitaṃ oluggaviluggaṃ atiuccaṃ vā atinīcaṃ vā ujjaṅgalaṃ sāsaṅkaṃ asucivisamamaggaṃ, yattha mañcapīṭhampi maṅkuṇabharitaṃ durūpaṃ dubbaṇṇaṃ, yaṃ olokentasseva jigucchā uppajjati, tādisaṃ sappāyaṃ. Nivāsanapārupanaṃ antacchinnaṃ olambavilambasuttakākiṇṇaṃ jālapūvasadisaṃ sāṇi viya kharasamphassaṃ kiliṭṭhaṃ bhārikaṃ kicchapariharaṇaṃ sappāyaṃ. Pattopi dubbaṇṇo mattikāpatto vā āṇigaṇṭhikāhato ayopatto vā garuko dussaṇṭhāno sīsakapālamiva jeguccho vaṭṭati. Bhikkhācāramaggopi amanāpo anāsannagāmo visamo vaṭṭati. Bhikkhācāragāmopi yattha manussā apassantā viya caranti, yattha ekakulepi bhikkhaṃ alabhitvā nikkhamantaṃ “ehi, bhante” ti āsanasālaṃ pavesetvā yāgubhattaṃ datvā gacchantā gāvī viya vaje pavesetvā anapalokentā gacchanti, tādiso vaṭṭati. Parivisakamanussāpi dāsā vā kammakarā vā dubbaṇṇā duddasikā kiliṭṭhavasanā duggandhā jegucchā, ye acittīkārena yāgubhattaṃ chaḍḍentā viya parivisanti, tādisā sappāyā. Yāgubhattakhajjakampi lūkhaṃ dubbaṇṇaṃ sāmākakudrūsakakaṇājakādimayaṃ pūtitakkaṃ bilaṅgaṃ jiṇṇasākasūpeyyaṃ yaṃ kiñcideva kevalaṃ udarapūramattaṃ vaṭṭati. Iriyāpathopissa ṭhānaṃ vā caṅkamo vā vaṭṭati. Ārammaṇaṃ nīlādīsu vaṇṇakasiṇesu yaṃ kiñci aparisuddhavaṇṇanti idaṃ rāgacaritassa sappāyaṃ.

Dosacaritassa senāsanaṃ nātiuccaṃ nātinīcaṃ chāyūdakasampannaṃ suvibhattabhittithambhasopānaṃ supariniṭṭhitamālākammalatākammanānāvidhacittakammasamujjalasamasiniddhamudubhūmitalaṃ brahmavimānamiva kusumadāmavicitravaṇṇacelavitānasamalaṅkataṃ supaññattasucimanoramattharaṇamañcapīṭhaṃ tattha tattha vāsatthāya nikkhittakusumavāsagandhasugandhaṃ yaṃ dassanamatteneva pītipāmojjaṃ janayati, evarūpaṃ sappāyaṃ. Tassa pana senāsanassa maggopi sabbaparissayavimutto sucisamatalo alaṅkatapaṭiyattova vaṭṭati. Senāsanaparikkhāropettha kīṭamaṅkuṇadīghajātimūsikānaṃ nissayaparicchindanatthaṃ nātibahuko, ekamañcapīṭhamattameva vaṭṭati. Nivāsanapārupanampissa cīnapaṭṭasomārapaṭṭakoseyyakappāsikasukhumakhomādīnaṃ yaṃ yaṃ paṇītaṃ, tena tena ekapaṭṭaṃ vā dupaṭṭaṃ vā sallahukaṃ samaṇasāruppena surattaṃ suddhavaṇṇaṃ vaṭṭati. Patto udakapupphuḷamiva susaṇṭhāno maṇi viya sumaṭṭho nimmalo samaṇasāruppena suparisuddhavaṇṇo ayomayo vaṭṭati. Bhikkhācāramaggo parissayavimutto samo manāpo nātidūranāccāsannagāmo vaṭṭati. Bhikkhācāragāmopi yattha manussā “idāni ayyo āgamissatī” ti sittasammaṭṭhe padese āsanaṃ paññāpetvā paccuggantvā pattaṃ ādāya gharaṃ pavesetvā paññattāsane nisīdāpetvā sakkaccaṃ sahatthā parivisanti, tādiso vaṭṭati. Parivesakā pan’assa ye honti abhirūpā pāsādikā sunhātā suvilittā dhūpavāsakusumagandhasurabhino nānāvirāgasucimanuññavatthābharaṇapaṭimaṇḍitā sakkaccakārino, tādisā sappāyā. Yāgubhattakhajjakampi vaṇṇagandharasasampannaṃ ojavantaṃ manoramaṃ sabbākārapaṇītaṃ yāvadatthaṃ vaṭṭati. Iriyāpathopissa seyyā vā nisajjā vā vaṭṭati, ārammaṇaṃ nīlādīsu vaṇṇakasiṇesu yaṃ kiñci suparisuddhavaṇṇanti idaṃ dosacaritassa sappāyaṃ.

Mohacaritassa senāsanaṃ disāmukhaṃ asambādhaṃ vaṭṭati, yattha nisinnassa vivaṭā disā khāyanti, iriyāpathesu caṅkamo vaṭṭati. Ārammaṇaṃ pan’assa parittaṃ suppamattaṃ sarāvamattaṃ vā <small>(khuddakaṃ)</small> na vaṭṭati. Sambādhasmiñhi okāse cittaṃ bhiyyo sammohamāpajjati, tasmā vipulaṃ mahākasiṇaṃ vaṭṭati. Sesaṃ dosacaritassa vuttasadisamevāti idaṃ mohacaritassa sappāyaṃ.

Saddhācaritassa sabbam pi dosacaritamhi vuttavidhānaṃ sappāyaṃ. Ārammaṇesu cassa anussatiṭṭhānampi vaṭṭati.

Buddhicaritassa senāsanādīsu idaṃ nāma asappāyanti natthi.

Vitakkacaritassa senāsanaṃ vivaṭaṃ disāmukhaṃ yattha nisinnassa ārāmavanapokkharaṇīrāmaṇeyyakāni gāmanigamajanapadapaṭipāṭiyo nīlobhāsā ca pabbatā paññāyanti, taṃ na vaṭṭati, tañhi vitakkavidhāvanasseva paccayo hoti, tasmā gambhīre darīmukhe vanappaṭicchanne hatthikucchipabbhāramahindaguhāsadise senāsane vasitabbaṃ. Ārammaṇampissa vipulaṃ na vaṭṭati. Tādisañhi vitakkavasena sandhāvanassa paccayo hoti. Parittaṃ pana vaṭṭati.

Sesaṃ rāgacaritassa vuttasadisamevāti idaṃ vitakkacaritassa sappāyaṃ. Ayaṃ attano cariyânukūlanti ettha āgatacariyānaṃ pabhedanidānavibhāvanasappāyaparicchedato vitthāro. Na ca tāva cariyânukūlaṃ kammaṭṭhānaṃ sabbākārena āvikataṃ. Tañhi anantarassa mātikāpadassa vitthāre sayameva āvibhavissati.

### Cattālīsakammaṭṭhānavaṇṇanā

#### CST47

Tasmā yaṃ vuttaṃ cattālīsāya kammaṭṭhānesu aññataraṃ kammaṭṭhānaṃ gahetvā ti ettha saṅkhātaniddesato, upacārappanāvahato, jhānappabhedato, samatikkamato, vaḍḍhanāvaḍḍhanato, ārammaṇato, bhūmito, gahaṇato, paccayato, cariyânukūlatoti imehi tāva dasahākārehi kammaṭṭhānavinicchayo veditabbo.

Tattha **saṅkhātaniddesato** ti cattālīsāya kammaṭṭhānesūti hi vuttaṃ, tatrimāni cattālīsa kammaṭṭhānāni dasa kasiṇā, dasa asubhā, dasa anussatiyo, cattāro brahmavihārā, cattāro āruppā, ekā saññā, ekaṃ vavatthānanti.

Tattha pathavīkasiṇaṃ, āpokasiṇaṃ, tejokasiṇaṃ, vāyokasiṇaṃ, nīlakasiṇaṃ, pītakasiṇaṃ, lohitakasiṇaṃ, odātakasiṇaṃ, ālokakasiṇaṃ, paricchinnākāsakasiṇanti ime **dasa kasiṇā**.

Uddhumātakaṃ, vinīlakaṃ, vipubbakaṃ, vicchiddakaṃ, vikkhāyitakaṃ, vikkhittakaṃ, hatavikkhittakaṃ, lohitakaṃ, puḷuvakaṃ, aṭṭhikanti ime **dasa asubhā**.

Buddhānussati, dhammānussati, saṅghānussati, sīlānussati, cāgānussati, devatānussati, maraṇānussati, kāyagatāsati, ānāpānassati, upasamānussatīti imā **dasa anussatiyo**.

Mettā, karuṇā, muditā, upekkhāti ime **cattāro brahmavihārā**.

Ākāsānañcâyatanaṃ, viññāṇañcâyatanaṃ, ākiñcaññâyatanaṃ, nevasaññanâsaññâyatananti ime **cattāro āruppā**. Āhāre paṭikūlasaññā **ekā saññā**. Catudhātuvavatthānaṃ **ekaṃ vavatthānan** ti evaṃ saṅkhātaniddesato vinicchayo veditabbo.

**Upacārappanāvahato** ti ṭhapetvā kāyagatāsatiñca ānāpānassatiñca avasesā aṭṭha anussatiyo, āhāre paṭikūlasaññā, catudhātuvavatthānanti imāneva hettha dasakammaṭṭhānāni upacāravahāni. Sesāni appanāvahāni. Evaṃ upacārappanāvahato.

**Jhānappabhedato** ti appanāvahesu c’ettha ānāpānassatiyā saddhiṃ dasa kasiṇā catukkajjhānikā honti. Kāyagatāsatiyā saddhiṃ dasa asubhā paṭhamajjhānikā. Purimā tayo brahmavihārā tikajjhānikā. Catutthabrahmavihāro cattāro ca āruppā catutthajjhānikāti evaṃ jhānappabhedato.

**Samatikkamato** ti dve samatikkamā aṅgasamatikkamo ca ārammaṇasamatikkamo ca. Tattha sabbesupi tikacatukkajjhānikesu kammaṭṭhānesu aṅgasamatikkamo hoti vitakkavicārādīni jhānaṅgāni samatikkamitvā tesvevārammaṇesu dutiyajjhānādīnaṃ pattabbato. Tathā catutthabrahmavihāre. Sopi hi mettādīnaṃyeva ārammaṇe somanassaṃ samatikkamitvā pattabboti. Catūsu pana āruppesu ārammaṇasamatikkamo hoti. Purimesu hi navasu kasiṇesu aññataraṃ samatikkamitvā ākāsānañcâyatanaṃ pattabbaṃ. Ākāsādīni ca samatikkamitvā viññāṇañcâyatanādīni. Sesesu samatikkamo natthīti evaṃ samatikkamato.

**Vaḍḍhanāvaḍḍhanato** ti imesu cattālīsāya kammaṭṭhānesu dasa kasiṇāneva vaḍḍhetabbāni. Yattakañhi okāsaṃ kasiṇena pharati, tadabbhantare dibbāya sotadhātuyā saddaṃ sotuṃ dibbena cakkhunā rūpāni passituṃ parasattānañca cetasā cittamaññātuṃ samattho hoti. Kāyagatāsati pana asubhāni ca na vaḍḍhetabbāni. Kasmā? Okāsena paricchinnattā ānisaṃsābhāvā ca. Sā ca nesaṃ okāsena paricchinnatā bhāvanānaye āvibhavissati. Tesu pana vaḍḍhitesu kuṇaparāsiyeva vaḍḍhati, na koci ānisaṃso atthi. Vuttampi c’etaṃ sopākapañhābyākaraṇe, “vibhūtā Bhagavā rūpasaññā avibhūtā aṭṭhikasaññā” ti. Tatra hi nimittavaḍḍhanavasena rūpasaññā vibhūtāti vuttā. Aṭṭhikasaññā avaḍḍhanavasena avibhūtāti vuttā.

Yaṃ pan’etaṃ “kevalaṃ aṭṭhisaññāya, apharī pathaviṃ iman” ti <small>(theragā. 18)</small> vuttaṃ, taṃ lābhissa sato upaṭṭhānākāravasena vuttaṃ. Yatheva hi dhammāsokakāle karavīkasakuṇo samantā ādāsabhittīsu attano chāyaṃ disvā sabbadisāsu karavīkasaññī hutvā madhuraṃ giraṃ nicchāresi, evaṃ theropi aṭṭhikasaññāya lābhittā sabbadisāsu upaṭṭhitaṃ nimittaṃ passanto kevalāpi pathavī aṭṭhikabharitāti cintesīti.

Yadi evaṃ yā asubhajjhānānaṃ appamāṇârammaṇatā vuttā, sā virujjhatīti. Sā ca na virujjhati. Ekacco hi uddhumātake vā aṭṭhike vā mahante nimittaṃ gaṇhāti. Ekacco appake. Iminā pariyāyena ekaccassa parittârammaṇaṃ jhānaṃ hoti. Ekaccassa appamāṇârammaṇanti. Yo vā etaṃ vaḍḍhane ādīnavaṃ apassanto vaḍḍheti. Taṃ sandhāya “appamāṇârammaṇan” ti vuttaṃ. Ānisaṃsābhāvā pana na vaḍḍhetabbānīti.

Yathā ca etāni, evaṃ sesānipi na vaḍḍhetabbāni. Kasmā? Tesu hi ānāpānanimittaṃ tāva vaḍḍhayato vātarāsiyeva vaḍḍhati, okāsena ca paricchinnaṃ. Iti sādīnavattā okāsena ca paricchinnattā na vaḍḍhetabbaṃ. Brahmavihārā sattārammaṇā, tesaṃ nimittaṃ vaḍḍhayato sattarāsiyeva vaḍḍheyya, na ca tena attho atthi, tasmā tampi na vaḍḍhetabbaṃ. Yaṃ pana vuttaṃ “mettāsahagatena cetasā ekaṃ disaṃ pharitvā” ti <small>(dī. ni. 1.556)</small> ādi, taṃ pariggahavasen’eva vuttaṃ. Ekāvāsadviāvāsādinā hi anukkamena ekissā disāya satte pariggahetvā bhāvento ekaṃ disaṃ pharitvā ti vutto. Na nimittaṃ vaḍḍhento. Paṭibhāganimittameva c’ettha natthi. Yadayaṃ vaḍḍheyya, parittaappamāṇârammaṇatāpettha pariggahavasen’eva veditabbā. Āruppārammaṇesupi ākāsaṃ kasiṇugghāṭimattā. Tañhi kasiṇāpagamavasen’eva manasi kātabbaṃ. Tato paraṃ vaḍḍhayatopi na kiñci hoti. Viññāṇaṃ sabhāvadhammattā. Na hi sakkā sabhāvadhammaṃ vaḍḍhetuṃ. Viññāṇāpagamo viññāṇassa abhāvamattattā. Nevasaññanâsaññâyatanārammaṇaṃ sabhāvadhammattāyeva na vaḍḍhetabbaṃ. Sesāni animittattā. Paṭibhāganimittañhi vaḍḍhetabbaṃ nāma bhaveyya. Buddhānussatiādīnañca n’eva paṭibhāganimittaṃ ārammaṇaṃ hoti, tasmā taṃ na vaḍḍhetabbanti evaṃ vaḍḍhanāvaḍḍhanato.

**Ārammaṇato** ti imesu ca cattālīsāya kammaṭṭhānesu dasakasiṇā, dasaasubhā, ānāpānassati, kāyagatāsatīti imāni dvāvīsatipaṭibhāganimittārammaṇāni. Sesāni na paṭibhāganimittārammaṇāni. Tathā dasasu anussatīsu ṭhapetvā ānāpānassatiñca kāyagatāsatiñca avasesā aṭṭha anussatiyo, āhāre paṭikūlasaññā, catudhātuvavatthānaṃ, viññāṇañcâyatanaṃ, nevasaññanâsaññâyatananti imāni dvādasa sabhāvadhammārammaṇāni. Dasa kasiṇā, dasa asubhā, ānāpānassati, kāyagatāsatīti imāni dvāvīsati nimittārammaṇāni. Sesāni cha na vattabbārammaṇāni. Tathā vipubbakaṃ, lohitakaṃ, puḷuvakaṃ, ānāpānassati, āpokasiṇaṃ, tejokasiṇaṃ, vāyokasiṇaṃ, yañca ālokakasiṇe sūriyādīnaṃ obhāsamaṇḍalārammaṇanti imāni aṭṭha calitārammaṇāni, tāni ca kho pubbabhāge, paṭibhāgaṃ pana sannisinnameva hoti. Sesāni na calitārammaṇānīti evaṃ ārammaṇato.

**Bhūmito** ti ettha ca dasa asubhā, kāyagatāsati, āhāre paṭikūlasaññāti imāni dvādasa devesu nappavattanti. Tāni dvādasa, ānāpānassati cāti imāni terasa brahmaloke nappavattanti. Arūpabhave pana ṭhapetvā cattāro āruppe aññaṃ nappavattati. Manussesu sabbānipi pavattantīti evaṃ bhūmito.

**Gahaṇato** ti diṭṭhaphuṭṭhasutaggahaṇatopettha vinicchayo veditabbo. Tatra ṭhapetvā vāyokasiṇaṃ sesā nava kasiṇā, dasa asubhāti imāni ekūnavīsati diṭṭhena gahetabbāni. Pubbabhāge cakkhunā oloketvā nimittaṃ nesaṃ gahetabbanti attho. Kāyagatāsatiyaṃ tacapañcakaṃ diṭṭhena, sesaṃ sutenāti evaṃ tassā ārammaṇaṃ diṭṭhasutena gahetabbaṃ. Ānāpānassati phuṭṭhena, vāyokasiṇaṃ diṭṭhaphuṭṭhena, sesāni aṭṭhārasa sutena gahetabbāni. Upekkhābrahmavihāro, cattāro āruppāti imāni c’ettha na ādikammikena gahetabbāni. Sesāni pañcatiṃsa gahetabbānīti evaṃ gahaṇato.

**Paccayato** ti imesu pana kammaṭṭhānesu ṭhapetvā ākāsakasiṇaṃ sesā nava kasiṇā āruppānaṃ paccayā honti, dasa kasiṇā abhiññānaṃ, tayo brahmavihārā catutthabrahmavihārassa, heṭṭhimaṃ heṭṭhimaṃ āruppaṃ uparimassa uparimassa, nevasaññanâsaññâyatanaṃ nirodhasamāpattiyā, sabbānipi sukhavihāravipassanābhavasampattīnanti evaṃ paccayato.

**Cariyânukūlato** ti cariyānaṃ anukūlatopettha vinicchayo veditabbo. Seyyathidaṃ: rāgacaritassa tāva ettha dasa asubhā, kāyagatāsatīti ekādasa kammaṭṭhānāni anukūlāni. Dosacaritassa cattāro brahmavihārā, cattāri vaṇṇakasiṇānīti aṭṭha. Mohacaritassa, vitakkacaritassa ca ekaṃ ānāpānassati kammaṭṭhānameva. Saddhācaritassa purimā cha anussatiyo. Buddhicaritassa maraṇassati, upasamānussati, catudhātuvavatthānaṃ, āhāre paṭikūlasaññāti cattāri. Sesakasiṇāni, cattāro ca āruppā sabbacaritānaṃ anukūlāni. Kasiṇesu ca yaṃ kiñci parittaṃ vitakkacaritassa, appamāṇaṃ mohacaritassāti.

Evamettha cariyânukūlato vinicchayo veditabboti sabbañcetaṃ ujuvipaccanīkavasena ca atisappāyavasena ca vuttaṃ. Rāgādīnaṃ pana avikkhambhikā saddhādīnaṃ vā anupakārā kusalabhāvanā nāma natthi. Vuttampi c’etaṃ meghiyasutte

“Cattāro dhammā uttari bhāvetabbā. Asubhā bhāvetabbā rāgassa pahānāya. Mettā bhāvetabbā byāpādassa pahānāya. Ānāpānassati bhāvetabbā vitakkupacchedāya. Aniccasaññā bhāvetabbā asmimānasamugghātāyā” ti.

Rāhulasuttepi “mettaṃ, rāhula, bhāvanaṃ bhāvehī” ti ādinā <small>(ma. ni. 2.120)</small> nayena ekasseva satta kammaṭṭhānāni vuttāni. Tasmā vacanamatte abhinivesaṃ akatvā sabbattha adhippāyo pariyesitabboti ayaṃ kammaṭṭhānaṃ gahetvā ti ettha kammaṭṭhānakathā vinicchayo.

#### CST48

**Gahetvā** ti imassa pana padassa ayamatthadīpanā. “Tena yoginā kammaṭṭhānadāyakaṃ kalyāṇamittaṃ upasaṅkamitvā” ti ettha vuttanayen’eva vuttappakāraṃ kalyāṇamittaṃ upasaṅkamitvā buddhassa vā bhagavato ācariyassa vā attānaṃ niyyātetvā sampannajjhāsayena sampannādhimuttinā ca hutvā kammaṭṭhānaṃ yācitabbaṃ.

Tatra “imāhaṃ Bhagavā attabhāvaṃ tumhākaṃ pariccajāmī” ti evaṃ buddhassa bhagavato attā niyyātetabbo. Evañ hi aniyyātetvā pantesu senāsanesu viharanto bheravārammaṇe āpāthamāgate santhambhituṃ asakkonto gāmantaṃ osaritvā gihīhi saṃsaṭṭho hutvā anesanaṃ āpajjitvā anayabyasanaṃ pāpuṇeyya. Niyyātitattabhāvassa pan’assa bheravārammaṇe āpāthamāgatepi bhayaṃ na uppajjati. “Nanu tayā, paṇḍita, purimameva attā buddhānaṃ niyyātito” ti paccavekkhato pan’assa somanassameva uppajjati. Yathā hi purisassa uttamaṃ kāsikavatthaṃ bhaveyya, tassa tasmiṃ mūsikāya vā kīṭehi vā khādite uppajjeyya domanassaṃ. Sace pana taṃ acīvarakassa bhikkhuno dadeyya, ath’assa taṃ tena bhikkhunā khaṇḍākhaṇḍaṃ kariyamānaṃ disvāpi somanassameva uppajjeyya. Evaṃsampadamidaṃ veditabbaṃ.

Ācariyassa niyyātentenāpi “imāhaṃ, bhante, attabhāvaṃ tumhākaṃ pariccajāmī” ti vattabbaṃ. Evaṃ aniyyātitattabhāvo hi atajjanīyo vā hoti, dubbaco vā anovādakaro, yenakāmaṃgamo vā ācariyaṃ anāpucchāva yatthicchati, tattha gantā, tamenaṃ ācariyo āmisena vā dhammena vā na saṅgaṇhāti, gūḷhaṃ ganthaṃ na sikkhāpeti. So imaṃ duvidhaṃ saṅgahaṃ alabhanto sāsane patiṭṭhaṃ na labhati, nacirasseva dussīlyaṃ vā gihibhāvaṃ vā pāpuṇāti. Niyyātitattabhāvo pana n’eva atajjanīyo hoti, na yenakāmaṃgamo, suvaco ācariyāyattavuttiyeva hoti. So ācariyato duvidhaṃ saṅgahaṃ labhanto sāsane vuḍḍhiṃ virūḷhiṃ vepullaṃ pāpuṇāti cūḷapiṇḍapātikatissattherassa antevāsikā viya.

Therassa kira santikaṃ tayo bhikkhū āgamaṃsu. Tesu eko “ahaṃ, bhante, tumhākamatthāyā” ti vutte sataporise papāte patituṃ ussaheyyanti āha. Dutiyo “ahaṃ, bhante, tumhākamatthāyā” ti vutte imaṃ attabhāvaṃ paṇhito paṭṭhāya pāsāṇapiṭṭhe ghaṃsento niravasesaṃ khepetuṃ ussaheyyanti āha. Tatiyo “ahaṃ, bhante, tumhākamatthāyā” ti vutte assāsapassāse uparundhitvā kālakiriyaṃ kātuṃ ussaheyyanti āha. Thero bhabbāvatime bhikkhūti kammaṭṭhānaṃ kathesi. Te tassa ovāde ṭhatvā tayopi arahattaṃ pāpuṇiṃsūti ayamānisaṃso attaniyyātane. Tena vuttaṃ “buddhassa vā bhagavato ācariyassa vā attānaṃ niyyātetvā” ti.

#### CST49

**Sampannajjhāsayena sampannādhimuttinā ca hutvā** ti ettha pana tena yoginā alobhādīnaṃ vasena chahākārehi sampannajjhāsayena bhavitabbaṃ. Evaṃ sampannajjhāsayo hi tissannaṃ bodhīnaṃ aññataraṃ pāpuṇāti. Yathāha, “cha ajjhāsayā bodhisattānaṃ bodhiparipākāya saṃvattanti, alobhajjhāsayā ca bodhisattā lobhe dosadassāvino, adosajjhāsayā ca bodhisattā dose dosadassāvino, amohajjhāsayā ca bodhisattā mohe dosadassāvino, nekkhammajjhāsayā ca bodhisattā gharāvāse dosadassāvino, pavivekajjhāsayā ca bodhisattā saṅgaṇikāya dosadassāvino, nissaraṇajjhāsayā ca bodhisattā sabbabhavagatīsu dosadassāvino” ti. Ye hi keci atītānāgatapaccuppannā sotāpannasakadāgāmianāgāmikhīṇāsavapaccekabuddhasammāsambuddhā, sabbe te imeheva chahākārehi attanā attanā pattabbaṃ visesaṃ pattā. Tasmā imehi chahākārehi sampannajjhāsayena bhavitabbaṃ. Tadadhimuttatāya pana adhimuttisampannena bhavitabbaṃ. Samādhādhimuttena samādhigarukena samādhipabbhārena, nibbānādhimuttena nibbānagarukena nibbānapabbhārena ca bhavitabbanti attho.

#### CST50

Evaṃ sampannajjhāsayādhimuttino pan’assa kammaṭṭhānaṃ yācato cetopariyañāṇalābhinā ācariyena cittācāraṃ oloketvā cariyā jānitabbā. Itarena kiṃ caritosi? Ke vā te dhammā bahulaṃ samudācaranti? Kiṃ vā te manasikaroto phāsu hoti? Katarasmiṃ vā te kammaṭṭhāne cittaṃ namatīti evamādīhi nayehi pucchitvā jānitabbā. Evaṃ ñatvā cariyânukūlaṃ kammaṭṭhānaṃ kathetabbaṃ.

Kathentena ca tividhena kathetabbaṃ. Pakatiyā uggahitakammaṭṭhānassa ekaṃ dve nisajjāni sajjhāyaṃ kāretvā dātabbaṃ. Santike vasantassa āgatāgatakkhaṇe kathetabbaṃ. Uggahetvā aññatra gantukāmassa nātisaṃkhittaṃ nātivitthārikaṃ katvā kathetabbaṃ.

Tattha pathavīkasiṇaṃ tāva kathentena cattāro kasiṇadosā, kasiṇakaraṇaṃ, katassa bhāvanānayo, duvidhaṃ nimittaṃ, duvidho samādhi, sattavidhaṃ sappāyāsappāyaṃ, dasavidhaṃ appanākosallaṃ, vīriyasamatā, appanāvidhānanti ime nava ākārā kathetabbā. Sesakammaṭṭhānesupi tassa tassa anurūpaṃ kathetabbaṃ. Taṃ sabbaṃ tesaṃ bhāvanāvidhāne āvibhavissati.

Evaṃ kathiyamāne pana kammaṭṭhāne tena yoginā nimittaṃ gahetvā sotabbaṃ. **Nimittaṃ gahetvā** ti idaṃ heṭṭhimapadaṃ, idaṃ uparimapadaṃ, ayamassa attho, ayamadhippāyo, idamopammanti evaṃ taṃ taṃ ākāraṃ upanibandhitvā ti attho. Evaṃ nimittaṃ gahetvā sakkaccaṃ suṇantena hi kammaṭṭhānaṃ suggahitaṃ hoti. Ath’assa taṃ nissāya visesādhigamo sampajjati, na itarassāti ayaṃ gahetvā ti imassa padassa atthaparidīpanā.

Ettāvatā kalyāṇamittaṃ upasaṅkamitvā attano cariyânukūlaṃ cattālīsāya kammaṭṭhānesu aññataraṃ kammaṭṭhānaṃ gahetvā ti imāni padāni sabbākārena vitthāritāni hontīti.

{{<eof>}}
    Iti sādhujanapāmojjatthāya kate Visuddhimagge<br>
    Samādhibhāvanādhikāre Kammaṭṭhānaggahaṇaniddeso nāma tatiyo paricchedo.
{{</eof>}}