---
title: "说道非道智见清净品"
subtitle: "20:692-736"
lang: "pi"
date: 2022-07-25T19:37:48+08:00
lastmod: 2022-07-25T19:37:48+08:00
draft: false
brewing: true
weight: 20
js:
    - /js/vm2c.js
---

{{<subtitle>}}Maggâmaggañāṇadassanavisuddhiniddeso{{</subtitle>}}

### Sammasanañāṇakathā

#### CST692

##### 1

Ayaṃ maggo, ayaṃ na maggo ti evaṃ maggañ ca amaggañ ca ñatvā ṭhitaṃ ñāṇaṃ pana **maggâmaggañāṇadassana-visuddhi** nāma.

##### 2

Taṃ sampādetukāmena kalāpa-sammasana-saṅkhātāya naya-vipassanāya tāva yogo karaṇīyo. Kasmā? Āraddhavipassakassa obhāsâdi-sambhave maggâmaggañāṇasambhavato. Āraddhavipassakassa hi obhāsâdīsu sambhūtesu maggâmaggañāṇaṃ hoti, vipassanāya ca kalāpa-sammasanaṃ ādi, tasmā etaṃ kaṅkhāvitaraṇânantaraṃ uddiṭṭhaṃ. Api ca yasmā tīraṇapariññāya vattamānāya[^2-1] maggâmaggañāṇaṃ uppajjati, tīraṇapariññā ca ñātapariññânantarā, tasmā pi taṃ maggâmaggañāṇadassana-visuddhiṃ sampādetukāmena kalāpa-sammasane tāva yogo kātabbo.

[^2-1]: Kosambi *pavattamānāya*.

#### CST693

##### 3

Tatrâyaṃ vinicchayo. Tisso hi lokiyapariññā: ñātapariññā tīraṇapariññā pahānapariññā ca. Yā sandhāya vuttaṃ:

> “Abhiññāpaññā ñātaṭṭhe ñāṇaṃ, pariññāpaññā tīraṇaṭṭhe ñāṇaṃ, pahānapaññā pariccāgaṭṭhe ñāṇan” ti. <small>(paṭi. ma. 1.75)</small>

Tattha “ruppana-lakkhaṇaṃ rūpaṃ, vedayita-lakkhaṇā vedanā” ti evaṃ tesaṃ tesaṃ dhammānaṃ paccattalakkhaṇa-sallakkhaṇa-vasena pavattā paññā **ñātapariññā** nāma. “Rūpaṃ aniccaṃ, vedanā aniccā” ti ādinā nayena tesaṃ yeva dhammānaṃ sāmañña-lakkhaṇaṃ āropetvā pavattā lakkhaṇârammaṇika-vipassanā-paññā **tīraṇapariññā** nāma. Tesu yeva pana dhammesu niccasaññâdi-pajahanavasena pavattā lakkhaṇârammaṇika-vipassanā-paññā **pahānapariññā** nāma.

##### 4

Tattha saṅkhāra-paricchedato paṭṭhāya yāva paccaya-pariggahā ñātapariññāya bhūmi. Etasmiṃ hi antare dhammānaṃ paccattalakkhaṇa-paṭivedhass’eva ādhipaccaṃ hoti. Kalāpa-sammasanato pana paṭṭhāya yāva udayabbayânupassanā tīraṇapariññāya bhūmi. Etasmiṃ hi antare sāmaññalakkhaṇa-paṭivedhass’eva ādhipaccaṃ hoti. Bhaṅgânupassanaṃ ādiṃ katvā upari pahānapariññāya bhūmi. Tato paṭṭhāya hi,

> “Aniccato anupassanto niccasaññaṃ pajahati, dukkhato anupassanto sukhasaññaṃ, anattato anupassanto attasaññaṃ, nibbindanto nandiṃ, virajjanto rāgaṃ, nirodhento samudayaṃ, paṭinissajjanto ādānaṃ pajahatī” ti <small>(paṭi. ma. 1.52)</small>

evaṃ niccasaññâdi-pahāna-sādhikānaṃ sattannaṃ anupassanānaṃ ādhipaccaṃ.

##### 5

Iti imāsu tīsu pariññāsu saṅkhāra-paricchedassa c’eva paccaya-pariggahassa ca sādhitattā iminā yoginā ñātapariññā va adhigatā hoti, itarā ca adhigantabbā. Tena vuttaṃ:

> “Yasmā tīraṇapariññāya vattamānāya maggâmaggañāṇaṃ uppajjati, tīraṇapariññā ca ñātapariññânantarā, tasmā pi taṃ maggâmaggañāṇadassana-visuddhiṃ sampādetukāmena kalāpa-sammasane tāva yogo kātabbo” ti. <small>(XX.2)</small>

#### CST694

##### 6

Tatrâyaṃ pāḷi:

> “Kathaṃ atītânāgata-paccuppannānaṃ dhammānaṃ saṅkhipitvā vavatthāne paññā sammasane ñāṇaṃ? Yaṃ kiñci rūpaṃ atītânāgata-paccuppannaṃ ajjhattaṃ vā…pe… yaṃ dūre santike vā, sabbaṃ rūpaṃ aniccato vavatthapeti, ekaṃ sammasanaṃ, dukkhato vavatthapeti, ekaṃ sammasanaṃ, anattato vavatthapeti, ekaṃ sammasanaṃ. Yā kāci vedanā…pe… yaṃ kiñci viññāṇaṃ…pe… anattato vavatthapeti, ekaṃ sammasanaṃ.

> Cakkhuṃ…pe… Jarāmaraṇaṃ atītânāgata-paccuppannaṃ aniccato vavatthapeti, ekaṃ sammasanaṃ, dukkhato… anattato vavatthapeti, ekaṃ sammasanaṃ.

##### 7

> “Rūpaṃ atītânāgata-paccuppannaṃ aniccaṃ khayaṭṭhena, dukkhaṃ bhayaṭṭhena, anattā asārakaṭṭhenā ti saṅkhipitvā vavatthāne paññā sammasane ñāṇaṃ. Vedanaṃ… Viññāṇaṃ… Cakkhuṃ…pe… Jarāmaraṇaṃ…pe… sammasane ñāṇaṃ.

> Rūpaṃ atītânāgata-paccuppannaṃ aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhamman ti saṅkhipitvā vavatthāne paññā sammasane ñāṇaṃ. Vedanaṃ… Viññāṇaṃ… Cakkhuṃ… Jarāmaraṇaṃ atītânāgata-paccuppannaṃ aniccaṃ saṅkhataṃ…pe… nirodhadhamman ti saṅkhipitvā vavatthāne paññā sammasane ñāṇaṃ.

##### 8

> “Jātipaccayā jarāmaraṇaṃ, asati jātiyā natthi jarāmaraṇan ti saṅkhipitvā vavatthāne paññā sammasane ñāṇaṃ. Atītam pi addhānaṃ anāgatam pi addhānaṃ jātipaccayā jarāmaraṇaṃ, asati jātiyā natthi jarāmaraṇan ti saṅkhipitvā vavatthāne paññā sammasane ñāṇaṃ. Bhavapaccayā jāti…pe… avijjāpaccayā saṅkhārā, asati avijjāya natthi saṅkhārā ti saṅkhipitvā vavatthāne paññā sammasane ñāṇaṃ. Atītam pi addhānaṃ anāgatam pi addhānaṃ avijjāpaccayā saṅkhārā, asati avijjāya natthi saṅkhārā ti saṅkhipitvā vavatthāne paññā sammasane ñāṇaṃ.

> Taṃ ñātaṭṭhena ñāṇaṃ, pajānanaṭṭhena paññā, tena vuccati atītânāgata-paccuppannānaṃ dhammānaṃ saṅkhipitvā vavatthāne paññā sammasane ñāṇan” ti. <small>(paṭi. ma. 1.48)</small>

##### 9

Ettha ca “cakkhuṃ…pe… jarāmaraṇan” ti iminā peyyālena dvārârammaṇehi saddhiṃ dvārappavattā dhammā, pañcakkhandhā, cha dvārāni, cha ārammaṇāni, cha viññāṇāni, cha phassā, cha vedanā, cha saññā, cha cetanā, cha taṇhā, cha vitakkā, cha vicārā, cha dhātuyo, dasa kasiṇāni, dvattiṃsa koṭṭhāsā, dvādas’āyatanāni, aṭṭhārasa dhātuyo, bāvīsati indriyāni, tisso dhātuyo, nava bhavā, cattāri jhānāni, catasso appamaññā, catasso samāpattiyo, dvādasa paṭiccasamuppādaṅgānī ti ime dhammarāsayo saṃkhittā ti veditabbā.

##### 10

Vuttaṃ h’etaṃ Abhiññeyyaniddese:

> “Sabbaṃ, bhikkhave, abhiññeyyaṃ. Kiñ ca, bhikkhave, sabbaṃ abhiññeyyaṃ? Cakkhu, bhikkhave, abhiññeyyaṃ, rūpā… cakkhuviññāṇaṃ… cakkhusamphasso… yam p’idaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tam pi abhiññeyyaṃ. Sotaṃ…pe… yam p’idaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tam pi abhiññeyyaṃ.

##### 11

> “Rūpaṃ…pe… viññāṇaṃ… Cakkhu…pe… mano… Rūpā…pe… dhammā… Cakkhuviññāṇaṃ…pe… manoviññāṇaṃ… Cakkhusamphasso…pe… manosamphasso…

> Cakkhusamphassajā vedanā…pe… manosamphassajā vedanā… Rūpasaññā…pe… dhammasaññā… Rūpasañcetanā…pe… dhammasañcetanā… Rūpataṇhā…pe… dhammataṇhā… Rūpavitakko…pe… dhammavitakko… Rūpavicāro…pe… dhammavicāro…

> Pathavīdhātu…pe… viññāṇadhātu… Pathavīkasiṇaṃ…pe… viññāṇakasiṇaṃ… Kesā…pe… muttaṃ… matthaluṅgaṃ…

> Cakkhâyatanaṃ…pe… dhammâyatanaṃ… Cakkhudhātu…pe… manodhātu… manoviññāṇadhātu… Cakkhundriyaṃ…pe… aññātāvindriyaṃ…

> Kāmadhātu rūpadhātu arūpadhātu… Kāmabhavo rūpabhavo arūpabhavo… saññābhavo asaññābhavo nevasaññānâsaññābhavo… ekavokārabhavo catuvokārabhavo pañcavokārabhavo…

> Paṭhamaṃ jhānaṃ…pe… catutthaṃ jhānaṃ… Mettā cetovimutti…pe… upekkhā cetovimutti… Ākāsānañcâyatanasamāpatti…pe… nevasaññanâsaññâyatanasamāpatti… Avijjā abhiññeyyā…pe… jarāmaraṇaṃ abhiññeyyan” ti. <small>(paṭi. ma. 1.3; saṃ. ni. 4.46)</small>

##### 12

Taṃ tattha evaṃ vitthārena vuttattā idha sabbaṃ peyyālena saṃkhittaṃ. Evaṃ saṃkhitte pan’ettha ye lokuttarā dhammā āgatā, te asammasanupagattā imasmiṃ adhikāre na gahetabbā. Ye pi ca sammasanupagā, tesu ye yassa pākaṭā honti, sukhena pariggahaṃ gacchanti, tesu tena sammasanaṃ ārabhitabbaṃ.

#### CST695

##### 13

Tatrâyaṃ khandhavasena ārabbha vidhānayojanā.

> Yaṃ kiñci rūpaṃ…pe… sabbaṃ rūpaṃ aniccato vavatthapeti, ekaṃ sammasanaṃ, dukkhato anattato vavatthapeti, ekaṃ sammasanan ti <small>(XX.6)</small>

ettāvatā ayaṃ bhikkhu **“yaṃ kiñci rūpan”** ti evaṃ aniyama-niddiṭṭhaṃ sabbam pi rūpaṃ atīta-ttikena c’eva catūhi ca ajjhattâdi-dukehī ti ekādasahi okāsehi paricchinditvā **sabbaṃ rūpaṃ aniccato vavatthapeti**, aniccan ti sammasati. Kathaṃ? Parato vuttanayena. Vuttañ h’etaṃ:

> “Rūpaṃ atītânāgata-paccuppannaṃ aniccaṃ khayaṭṭhenā” ti. <small>(XX.7)</small>

##### 14

Tasmā esa yaṃ **atītaṃ** rūpaṃ, taṃ yasmā atīte yeva khīṇaṃ, nayimaṃ bhavaṃ sampattan ti aniccaṃ khayaṭṭhena, yaṃ **anāgataṃ** anantarabhave nibbattissati, tam pi tatth’eva khīyissati, na tato paraṃ bhavaṃ gamissatī ti aniccaṃ khayaṭṭhena, yaṃ **paccuppannaṃ** rūpaṃ, tam pi idh’eva khīyati, na ito gacchatī ti aniccaṃ khayaṭṭhena, yaṃ **ajjhattaṃ**, tam pi ajjhattam eva khīyati, na bahiddhābhāvaṃ gacchatī ti aniccaṃ khayaṭṭhena, yaṃ **bahiddhā…pe… oḷārikaṃ…pe… sukhumaṃ…pe… hīnaṃ…pe… paṇītaṃ…pe… dūre…pe… santike**, tam pi tatth’eva khīyati, na dūrabhāvaṃ gacchatī ti aniccaṃ khayaṭṭhenā ti sammasati. Idaṃ sabbam pi **“aniccaṃ khayaṭṭhenā”** ti etassa vasena ekaṃ sammasanaṃ, bhedato pana ekādasavidhaṃ hoti.

##### 15

Sabbam eva ca taṃ **dukkhaṃ bhayaṭṭhena**. Bhayaṭṭhenā ti sappaṭibhayatāya. Yañ hi aniccaṃ, taṃ bhayâvahaṃ hoti, Sīhopamasutte <small>(saṃ. ni. 3.78; a. ni. 4.33)</small> devānaṃ viya. Iti idam pi “dukkhaṃ bhayaṭṭhenā” ti etassa vasena ekaṃ sammasanaṃ, bhedato pana ekādasavidhaṃ hoti.

##### 16

Yathā ca dukkhaṃ, evaṃ sabbam pi taṃ **anattā asārakaṭṭhena**. Asārakaṭṭhenā ti “attā nivāsī kārako vedako sayaṃvasī” ti evaṃ parikappitassa attasārassa abhāvena. Yañ hi aniccaṃ dukkhaṃ, taṃ attano pi aniccataṃ vā udayabbaya-pīḷanaṃ vā vāretuṃ na sakkoti, kuto tassa kārakâdi-bhāvo? Ten’āha:

> “Rūpañ ca h’idaṃ, bhikkhave, attā abhavissa, nayidaṃ rūpaṃ ābādhāya saṃvatteyyā” ti <small>(saṃ. ni. 3.59)</small>

ādi. Iti idam pi “anattā asārakaṭṭhenā” ti etassa vasena ekaṃ sammasanaṃ, bhedato pana ekādasavidhaṃ hoti. Esa nayo vedanâdīsu.

#### CST696

##### 17

Yaṃ pana aniccaṃ, taṃ yasmā niyamato saṅkhatâdi-bhedaṃ hoti, ten’assa pariyāya-dassanatthaṃ, nānâkārehi vā manasikāra-ppavatti-dassanatthaṃ,

> “Rūpaṃ atītânāgata-paccuppannaṃ aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhamman” ti <small>(XX.7)</small>

puna pāḷi vuttā. Esa nayo vedanâdīsū ti.

### Cattārīsākāraanupassanākathā

#### CST697

##### 18

So tass’eva pañcasu khandhesu anicca-dukkhânatta-sammasanassa thirabhāvatthāya, yaṃ taṃ Bhagavatā,

> “Katamehi cattārīsāya ākārehi anulomikaṃ khantiṃ paṭilabhati, katamehi cattārīsāya ākārehi sammatta-niyāmaṃ okkamatī” ti?

etassa vibhaṅge,

> “Pañcakkhandhe aniccato, dukkhato, rogato, gaṇḍato, sallato, aghato, ābādhato, parato, palokato, ītito, upaddavato, bhayato, upasaggato, calato, pabhaṅguto, addhuvato, atāṇato, aleṇato, asaraṇato, rittato, tucchato, suññato, anattato, ādīnavato, vipariṇāmadhammato, asārakato, aghamūlato, vadhakato, vibhavato, sâsavato, saṅkhatato, mārâmisato, jātidhammato, jarādhammato, byādhidhammato, maraṇadhammato, sokadhammato, paridevadhammato, upāyāsadhammato, saṃkilesikadhammato” ti <small>(paṭi. ma. 3.37)</small>

cattārīsāya ākārehi,

> “Pañcakkhandhe aniccato passanto anulomikaṃ khantiṃ paṭilabhati, pañcannaṃ khandhānaṃ nirodho niccaṃ nibbānan ti passanto sammatta-niyāmaṃ okkamatī” ti <small>(paṭi. ma. 3.38)</small>

ādinā nayena anulomañāṇaṃ vibhajantena pabhedato aniccâdi-sammasanaṃ vuttaṃ, tassâpi vasena ime pañcakkhandhe sammasati.

#### CST698

##### 19

Kathaṃ? So hi ekekaṃ khandhaṃ

1. anaccantikatāya ādi-antavantatāya ca **aniccato**,
1. uppādavaya-paṭipīḷanatāya dukkhavatthutāya ca **dukkhato**,
1. paccaya-yāpanīyatāya rogamūlatāya ca **rogato**,
1. dukkhatā-sūla-yogitāya kilesâsuci-paggharaṇatāya uppāda-jarā-bhaṅgehi uddhumāta-paripakka-pabhinnatāya ca **gaṇḍato**,
1. pīḷājanakatāya antotudanatāya dunnīharaṇīyatāya ca **sallato**,
1. vigarahaṇīyatāya avaḍḍhi-āvahanatāya aghavatthutāya ca **aghato**,
1. aseribhāva-janakatāya ābādha-padaṭṭhānatāya ca **ābādhato**,
1. avasatāya avidheyyatāya ca **parato**,
1. byādhi-jarāmaraṇehi palujjanatāya **palokato**,
1. aneka-byasanâvahanatāya **ītito**,
1. aviditānaṃ yeva vipulānaṃ anatthānaṃ āvahanato sabbupaddava-vatthutāya ca **upaddavato**,
1. sabbabhayānaṃ ākaratāya dukkhavūpasama-saṅkhātassa paramassāsassa paṭipakkha-bhūtatāya ca **bhayato**,
1. anekehi anatthehi anubaddhatāya dosûpasaṭṭhatāya upasaggo viya anadhivāsanârahatāya ca **upasaggato**,
1. byādhi-jarāmaraṇehi c’eva lābhâlābhâdīhi ca lokadhammehi pacalitatāya **calato**,
1. upakkamena c’eva sarasena ca pabhaṅgupagamana-sīlatāya **pabhaṅguto**,
1. sabbâvattha-nipātitāya thirabhāvassa ca abhāvatāya **addhuvato**,
1. atāyanatāya c’eva alabbhaneyya-khematāya ca **atāṇato**,
1. allīyituṃ anarahatāya allīnānam pi ca leṇakiccâkāritāya **aleṇato**,
1. nissitānaṃ bhaya-sārakattâbhāvena **asaraṇato**,
1. yathāparikappitehi dhuva-subha-sukhatta-bhāvehi rittatāya **rittato**,
1. rittatāy’eva **tucchato**, appakattā vā, — appakam pi hi loke tucchan ti vuccati,
1. sāmi-nivāsi-kāraka-vedakâdhiṭṭhāyaka-virahitatāya **suññato**,
1. sayañ ca assāmika-bhāvâditāya **anattato**,
1. pavatti-dukkhatāya dukkhassa ca ādīnavatāya **ādīnavato**, — atha vā ādīnaṃ vāti gacchati pavattatī ti ādīnavo, kapaṇa-manussass’etaṃ adhivacanaṃ, khandhā pi ca kapaṇā yevā ti ādīnava-sadisatāya ādīnavato,
1. jarāya c’eva maraṇena cā ti dvedhā pariṇāma-pakatitāya **vipariṇāmadhammato**,
1. dubbalatāya, pheggu viya sukha-bhañjanīyatāya ca **asārakato**,
1. aghahetutāya **aghamūlato**,
1. mittamukha-sapatto viya vissāsa-ghātitāya **vadhakato**,
1. vigatabhavatāya vibhava-sambhūtatāya ca **vibhavato**,
1. āsava-padaṭṭhānatāya **sâsavato**,
1. hetupaccayehi abhisaṅkhatatāya **saṅkhatato**,
1. maccumāra-kilesamārānaṃ āmisabhūtatāya **mārâmisato**,
1. jāti-jarā-byādhi-maraṇa-pakatitāya **jāti-jarā-byādhi-maraṇa-dhammato**,
1. soka-parideva-upāyāsa-hetutāya **soka-parideva-upāyāsa-dhammato**,
1. taṇhā-diṭṭhi-duccarita-saṃkilesānaṃ visayadhammatāya **saṃkilesikadhammato** ti

evaṃ pabhedato vuttassa aniccâdi-sammasanassa vasena sammasati.

##### 20

Ettha hi aniccato, palokato, calato, pabhaṅguto, addhuvato, vipariṇāmadhammato, asārakato, vibhavato, saṅkhatato, maraṇadhammato ti ekekasmiṃ khandhe dasa dasa katvā paññāsa **aniccânupassanāni**. Parato, rittato, tucchato, suññato, anattato ti ekekasmiṃ khandhe pañca pañca katvā pañcavīsati **anattânupassanāni**. Sesāni dukkhato, rogato ti ādīni ekekasmiṃ khandhe pañcavīsati pañcavīsati katvā pañcavīsati-sataṃ **dukkhânupassanānī** ti.

Icc assa iminā dvisatabhedena aniccâdi-sammasanena pañcakkhandhe sammasato taṃ naya-vipassanā-saṅkhātaṃ anicca-dukkhânatta-sammasanaṃ thiraṃ hoti. Idaṃ tāv’ettha pāḷi-nayânusārena sammasanârambha-vidhānaṃ.

### Indriyatikkhakāraṇanavakakathā

#### CST699

##### 21

Yassa pana evaṃ naya-vipassanāya yogaṃ karoto pi naya-vipassanā na sampajjati, tena “navah’ākārehi indriyāni tikkhāni bhavanti: uppannuppannānaṃ saṅkhārānaṃ khayam eva passati, tattha ca

1. sakkacca-kiriyāya sampādeti,
1. sātacca-kiriyāya sampādeti,
1. sappāya-kiriyāya sampādeti,
1. samādhissa ca nimittaggāhena,
1. bojjhaṅgānañ ca anupavattanatāya,
1. kāye ca
1. jīvite ca anapekkhataṃ upaṭṭhāpeti,
1. tattha ca abhibhuyya nekkhammena,
1. antarā ca abyosānenā” ti

evaṃ vuttānaṃ navannaṃ ākārānaṃ vasena indriyāni tikkhāni katvā Pathavīkasiṇaniddese vuttanayena <small>(IV.35-41)</small> satta asappāyāni vajjetvā, satta sappāyāni sevamānena kālena rūpaṃ sammasitabbaṃ, kālena arūpaṃ.

##### 22

Rūpaṃ sammasantena rūpassa nibbatti passitabbā.

### Rūpanibbattipassanākārakathā

#### CST700

Seyyathidaṃ: idaṃ rūpaṃ nāma kammâdivasena catūhi kāraṇehi nibbattati. Tattha sabbesaṃ sattānaṃ rūpaṃ nibbattamānaṃ paṭhamaṃ kammato nibbattati. Paṭisandhikkhaṇe yeva hi gabbhaseyyakānaṃ tāva ti-santati-vasena vatthu-kāya-bhāva-dasaka-saṅkhātāni tiṃsa rūpāni nibbattanti, tāni ca kho paṭisandhicittassa uppādakkhaṇe yeva, yathā ca uppādakkhaṇe, tathā ṭhitikkhaṇe pi bhaṅgakkhaṇe pi.

##### 23

Tattha rūpaṃ dandhanirodhaṃ garuparivatti, cittaṃ khippanirodhaṃ lahuparivatti. Ten’āha:

> “Nâhaṃ, bhikkhave, aññaṃ ekadhammam pi samanupassāmi, yaṃ evaṃ lahuparivattaṃ yathayidaṃ, bhikkhave, cittan” ti. <small>(a. ni. 1.48)</small>

##### 24

Rūpe dharante yeva hi soḷasavāre bhavaṅgacittaṃ uppajjitvā nirujjhati. Cittassa uppādakkhaṇo pi ṭhitikkhaṇo pi bhaṅgakkhaṇo pi ekasadisā. Rūpassa pana uppāda-bhaṅga-kkhaṇā yeva lahukā, tehi sadisā, ṭhitikkhaṇo pana mahā, yāva soḷasa cittāni uppajjitvā nirujjhanti, tāva vattati.

##### 25

Paṭisandhicittassa uppādakkhaṇe uppannaṃ ṭhānappattaṃ purejātaṃ vatthuṃ nissāya dutiyaṃ bhavaṅgaṃ uppajjati. Tena saddhiṃ uppannaṃ ṭhānappattaṃ purejātaṃ vatthuṃ nissāya tatiyaṃ bhavaṅgaṃ uppajjati. Iminā nayena yāvatâyukaṃ cittappavatti veditabbā. Āsannamaraṇassa pana ekam eva ṭhānappattaṃ purejātaṃ vatthuṃ nissāya soḷasa cittāni uppajjanti.

##### 26

Paṭisandhicittassa uppādakkhaṇe uppannaṃ rūpaṃ paṭisandhicittato uddhaṃ soḷasamena cittena saddhiṃ nirujjhati, ṭhānakkhaṇe uppannaṃ sattarasamassa uppādakkhaṇena saddhiṃ nirujjhati, bhaṅgakkhaṇe uppannaṃ sattarasamassa ṭhānakkhaṇaṃ patvā nirujjhati. Yāva pavatti nāma atthi, evam eva pavattati. Opapātikānam pi satta-santati-vasena sattati rūpāni evam eva pavattanti.

#### CST701

##### 27

Tattha kammaṃ, kammasamuṭṭhānaṃ, kammapaccayaṃ, kammapaccaya-cittasamuṭṭhānaṃ, kammapaccaya-āhārasamuṭṭhānaṃ, kammapaccaya-utusamuṭṭhānan ti esa vibhāgo veditabbo.

##### 28

Tattha **kammaṃ** nāma kusalâkusala-cetanā. **Kammasamuṭṭhānaṃ** nāma vipākakkhandhā ca cakkhudasakâdi-samasattati-rūpañ ca. **Kammapaccayaṃ** nāma tad eva. Kammaṃ hi kammasamuṭṭhānassa upatthambhaka-paccayo pi hoti.

##### 29

**Kammapaccaya-cittasamuṭṭhānaṃ** nāma vipākacittasamuṭṭhānaṃ rūpaṃ. **Kammapaccaya-āhārasamuṭṭhānaṃ** nāma kammasamuṭṭhānarūpesu ṭhānappattā ojā aññaṃ ojaṭṭhamakaṃ samuṭṭhāpeti, tatrâpi ojā ṭhānaṃ patvā aññan ti evaṃ catasso vā pañca vā pavattiyo ghaṭeti. **Kammapaccaya-utusamuṭṭhānaṃ** nāma kammaja-tejodhātu ṭhānappattā utusamuṭṭhānaṃ ojaṭṭhamakaṃ samuṭṭhāpeti, tatrâpi utu aññaṃ ojaṭṭhamakan ti evaṃ catasso vā pañca vā pavattiyo ghaṭeti. Evaṃ tāva kammajarūpassa nibbatti passitabbā.

#### CST702

##### 30

Cittajesu pi cittaṃ, cittasamuṭṭhānaṃ, cittapaccayaṃ, cittapaccaya-āhārasamuṭṭhānaṃ, cittapaccaya-utusamuṭṭhānanti esa vibhāgo veditabbo.

##### 31

Tattha **cittaṃ** nāma ekūnanavuti-cittāni, tesu

> Dvattiṃsa cittāni chabbīs’ekūnavīsati[^31-1] soḷasa  
> rūpiriyāpatha-viññatti-janakā[^31-2] matā.

Kāmāvacarato hi aṭṭha kusalāni, dvādasâkusalāni, manodhātu-vajjā dasa kiriyā, kusala-kiriyato dve abhiññācittānī ti **dvattiṃsa cittāni** rūpaṃ, iriyāpathaṃ, viññattiñ ca janenti.

Vipāka-vajjāni sesa-dasa-rūpāvacarāni, aṭṭha arūpāvacarāni, aṭṭha lokuttaracittānī ti **chabbīsati** cittāni rūpaṃ, iriyāpathañ ca janayanti, na viññattiṃ.

Kāmāvacare dasa bhavaṅgacittāni, rūpāvacare pañca, tisso manodhātuyo, ekā vipākâhetuka-manoviññāṇadhātu somanassasahagatā ti **ekūnavīsati** cittāni rūpam eva janayanti, na iriyāpathaṃ, na viññattiṃ.

Dve pañcaviññāṇāni, sabbasattānaṃ paṭisandhicittaṃ, khīṇāsavānaṃ cuticittaṃ, cattāri āruppavipākānī ti **soḷasa** cittāni n’eva rūpaṃ janayanti, na iriyāpathaṃ, na viññattiṃ.

Yāni c’ettha rūpaṃ janenti, tāni na ṭhitikkhaṇe, bhaṅgakkhaṇe vā. Tadā hi cittaṃ dubbalaṃ hoti, uppādakkhaṇe pana balavaṃ, tasmā taṃ tadā purejātaṃ vatthuṃ nissāya rūpaṃ samuṭṭhāpeti.

[^31-1]: Kosambi *chabbīsa ūnavīsati*.
[^31-2]: Kosambi *janakâjanakā*.

##### 32

**Cittasamuṭṭhānaṃ** nāma tayo arūpino khandhā, “sadda-navakaṃ, kāyaviññatti, vacīviññatti, ākāsadhātu, lahutā, mudutā, kammaññatā, upacayo, santatī” ti sattarasavidhaṃ rūpañ ca. **Cittapaccayaṃ** nāma,

> “Pacchājātā citta-cetasikā dhammā purejātassa imassa kāyassā” ti <small>(paṭṭhā. 1.1.11)</small>

evaṃ vuttaṃ catu-samuṭṭhāna-rūpaṃ.

##### 33

**Cittapaccaya-āhārasamuṭṭhānaṃ** nāma cittasamuṭṭhānarūpesu ṭhānappattā ojā aññaṃ ojaṭṭhamakaṃ samuṭṭhāpeti, evaṃ dve tisso pavattiyo ghaṭeti.

##### 34

**Cittapaccaya-utusamuṭṭhānaṃ** nāma cittasamuṭṭhāno utu ṭhānappatto aññaṃ ojaṭṭhamakaṃ samuṭṭhāpeti, evaṃ dve tisso pavattiyo ghaṭeti. Evaṃ cittajarūpassa nibbatti passitabbā.

#### CST703

##### 35

Āhārajesu pi āhāro, āhārasamuṭṭhānaṃ, āhārapaccayaṃ, āhārapaccaya-āhārasamuṭṭhānaṃ, āhārapaccaya-utusamuṭṭhānan ti esa vibhāgo veditabbo.

##### 36

Tattha **āhāro** nāma kabaḷīkāro āhāro. **Āhārasamuṭṭhānaṃ** nāma upādiṇṇaṃ kammajarūpaṃ paccayaṃ labhitvā tattha patiṭṭhāya ṭhānappattāya ojāya samuṭṭhāpitaṃ ojaṭṭhamakaṃ, ākāsadhātu, lahutā, mudutā, kammaññatā, upacayo, santatī ti cuddasavidhaṃ rūpaṃ. **Āhārapaccayaṃ** nāma,

> “Kabaḷīkāro āhāro imassa kāyassa āhārapaccayena paccayo” ti <small>(paṭṭhā. 1.1.15)</small>

evaṃ vuttaṃ catu-samuṭṭhāna-rūpaṃ.

##### 37

**Āhārapaccaya-āhārasamuṭṭhānaṃ** nāma āhārasamuṭṭhānesu rūpesu ṭhānappattā ojā aññaṃ ojaṭṭhamakaṃ samuṭṭhāpeti, tatrâpi ojā aññan ti evaṃ dasa-dvādasa-vāre pavattiṃ ghaṭeti. Ekadivasaṃ paribhuttâhāro sattâham pi upatthambheti. Dibbā pana ojā ekamāsaṃ dvemāsam pi upatthambheti. Mātarā paribhuttâhāro pi dārakassa sarīraṃ pharitvā rūpaṃ samuṭṭhāpeti. Sarīre makkhitâhāro pi rūpaṃ samuṭṭhāpeti. Kammajâhāro upādiṇṇakâhāro nāma. So pi ṭhānappatto rūpaṃ samuṭṭhāpeti, tatrâpi ojā aññaṃ samuṭṭhāpetī ti evaṃ catasso vā pañca vā pavattiyo ghaṭeti.

##### 38

**Āhārapaccaya-utusamuṭṭhānaṃ** nāma āhārasamuṭṭhānā tejodhātu ṭhānappattā utusamuṭṭhānaṃ ojaṭṭhamakaṃ samuṭṭhāpeti. Tatrâyaṃ āhāro āhārasamuṭṭhānānaṃ janako hutvā paccayo hoti, sesānaṃ nissayâhāra-atthi-avigata-vasenā ti. Evaṃ āhārajarūpassa nibbatti passitabbā.

#### CST704

##### 39

Utujesu pi utu, utusamuṭṭhānaṃ, utupaccayaṃ, utupaccaya-utusamuṭṭhānaṃ, utupaccaya-āhārasamuṭṭhānan ti esa vibhāgo veditabbo.

##### 40

Tattha **utu** nāma catusamuṭṭhānā tejodhātu, uṇha-utu sīta-utū ti evaṃ pan’esa duvidho hoti. **Utusamuṭṭhānaṃ** nāma catusamuṭṭhāno utu upādiṇṇakaṃ paccayaṃ labhitvā ṭhānappatto sarīre rūpaṃ samuṭṭhāpeti, taṃ sadda-navakaṃ, ākāsadhātu, lahutā, mudutā, kammaññatā, upacayo, santatī ti pannarasavidhaṃ hoti. **Utupaccayaṃ** nāma utu catusamuṭṭhānika-rūpānaṃ pavattiyā ca vināsassa ca paccayo hoti.

##### 41

**Utupaccaya-utusamuṭṭhānaṃ** nāma utusamuṭṭhānā tejodhātu ṭhānappattā aññaṃ ojaṭṭhamakaṃ samuṭṭhāpeti, tatrâpi utu aññan ti evaṃ dīgham pi addhānaṃ anupādiṇṇapakkhe ṭhatvā pi utusamuṭṭhānaṃ pavattati yeva.

##### 42

**Utupaccaya-āhārasamuṭṭhānaṃ** nāma utusamuṭṭhānā ṭhānappattā ojā aññaṃ ojaṭṭhamakaṃ samuṭṭhāpeti, tatrâpi ojā aññan ti evaṃ dasa-dvādasa-vāre pavattiṃ ghaṭeti. Tatrâyaṃ utu utusamuṭṭhānānaṃ janako hutvā paccayo hoti, sesānaṃ nissaya-atthi-avigata-vasenā ti. Evaṃ utujarūpassa nibbatti passitabbā. Evañ hi rūpassa nibbattiṃ passanto “kālena rūpaṃ sammasati” nāma.

### Arūpanibbattipassanākārakathā

#### CST705

##### 43

Yathā ca rūpaṃ sammasantena rūpassa, evaṃ arūpaṃ sammasantena pi arūpassa nibbatti passitabbā. Sā ca kho ekâsīti-lokiyacittuppāda-vasen’eva.

Seyyathidaṃ: idañ hi arūpaṃ nāma purimabhave āyūhita-kammavasena paṭisandhiyaṃ tāva ekūnavīsati-cittuppāda-ppabhedaṃ nibbattati. Nibbattanâkāro pan’assa Paṭiccasamuppādaniddese <small>(XVII.134-45)</small> vuttanayen’eva veditabbo. Tad eva paṭisandhicittassa anantaracittato paṭṭhāya bhavaṅgavasena, āyupariyosāne cutivasena. Yaṃ tattha kāmāvacaraṃ, taṃ chasu dvāresu balavârammaṇe tadārammaṇa-vasena.

##### 44

Pavatte pana asambhinnattā cakkhussa, āpāthagatattā rūpānaṃ āloka-sannissitaṃ manasikāra-hetukaṃ cakkhuviññāṇaṃ nibbattati saddhiṃ sampayuttadhammehi. Cakkhupasādassa hi ṭhitikkhaṇe ṭhitippattam eva rūpaṃ cakkhuṃ ghaṭṭeti. Tasmiṃ ghaṭṭite dvikkhattuṃ bhavaṅgaṃ uppajjitvā nirujjhati. Tato tasmiṃ yeva ārammaṇe kiriyamanodhātu āvajjana-kiccaṃ sādhayamānā uppajjati. Tadanantaraṃ tad eva rūpaṃ passamānaṃ kusalavipākaṃ akusalavipākaṃ vā cakkhuviññāṇaṃ. Tato tad eva rūpaṃ sampaṭicchamānā vipāka-manodhātu. Tato tad eva rūpaṃ santīrayamānā vipākâhetuka-manoviññāṇadhātu. Tato tad eva rūpaṃ vavatthāpayamānā kiriyâhetuka-manoviññāṇadhātu upekkhāsahagatā. Tato paraṃ kāmāvacara-kusalâkusala-kiriya-cittesu ekaṃ vā upekkhāsahagatâhetukaṃ cittaṃ pañca satta vā javanāni. Tato kāmāvacara-sattānaṃ ekādasasu tadārammaṇacittesu javanânurūpaṃ[^44-1] yaṃ kiñci tadārammaṇan ti. Esa nayo sesadvāresu pi. Manodvāre pana mahaggatacittāni pi uppajjantī ti. Evaṃ chasu dvāresu arūpassa nibbatti passitabbā. Evañ hi arūpassa nibbattiṃ passanto “kālena arūpaṃ sammasati” nāma.

[^44-1]: Kosambi *javanârammaṇânurūpaṃ*.

##### 45

Evaṃ kālena rūpaṃ, kālena arūpaṃ sammasitvā pi tilakkhaṇaṃ āropetvā anukkamena paṭipajjamāno eko paññābhāvanaṃ sampādeti.

### Rūpasattakasammasanakathā

#### CST706

Aparo rūpasattaka-arūpasattaka-vasena tilakkhaṇaṃ āropetvā saṅkhāre sammasati.

##### 46

Tattha ādāna-nikkhepanato, vayovuḍḍhatthaṅgamato, āhāramayato, utumayato, kammajato, cittasamuṭṭhānato, dhammatārūpato ti imehi ākārehi āropetvā sammasanto rūpasattakavasena āropetvā sammasati nāma. Ten’āhu porāṇā:

> “Ādāna-nikkhepanato vayovuḍḍhatthagāmito  
> āhārato ca ututo kammato câpi cittato  
> dhammatārūpato satta vitthārena vipassatī” ti.

##### 47

Tattha **ādānan** ti paṭisandhi, **nikkhepanan** ti cuti. Iti yogâvacaro imehi ādāna-nikkhepehi ekaṃ vassasataṃ paricchinditvā saṅkhāresu tilakkhaṇaṃ āropeti. Kathaṃ? Etth’antare sabbe saṅkhārā aniccā. Kasmā? Uppādavaya-vattito, vipariṇāmato, tāvakālikato, niccapaṭikkhepato ca. Yasmā pana uppannā saṅkhārā ṭhitiṃ pāpuṇanti, ṭhitiyaṃ jarāya kilamanti, jaraṃ patvā avassaṃ bhijjanti, tasmā abhiṇha-sampaṭipīḷanato dukkhamato dukkhavatthuto sukhapaṭikkhepato ca dukkhā. Yasmā ca “uppannā saṅkhārā ṭhitiṃ mā pāpuṇantu, ṭhānappattā mā jīrantu, jarappattā mā bhijjantū” ti imesu tīsu ṭhānesu kassaci vasavattibhāvo natthi, suññā tena vasavattanâkārena, tasmā suññato, assāmikato, avasavattito, attapaṭikkhepato ca anattā ti.

#### CST707

##### 48

Evaṃ ādāna-nikkhepanavasena vassasata-paricchinne rūpe tilakkhaṇaṃ āropetvā tato paraṃ **vayovuḍḍhatthaṅgamato** āropeti. Tattha vayovuḍḍhatthaṅgamo nāma vayavasena vuḍḍhassa vaḍḍhitassa rūpassa atthaṅgamo, tassa vasena tilakkhaṇaṃ āropetī ti attho.

##### 49

Kathaṃ? So tam eva vassasataṃ paṭhamavayena majjhimavayena pacchimavayenā ti tīhi vayehi paricchindati. Tattha ādito tettiṃsa vassāni paṭhamavayo nāma, tato catuttiṃsa majjhimavayo nāma, tato tettiṃsa pacchimavayo nāmā ti. Iti imehi tīhi vayehi paricchinditvā “paṭhamavaye pavattaṃ rūpaṃ majjhimavayaṃ appatvā tatth’eva nirujjhati, tasmā taṃ aniccaṃ, yad aniccaṃ, taṃ dukkhaṃ, yaṃ dukkhaṃ, tad anattā, majjhimavaye pavattarūpam pi pacchimavayaṃ appatvā tatth’eva nirujjhati, tasmā tam pi aniccaṃ dukkham anattā, pacchimavaye tettiṃsa vassāni pavattarūpam pi maraṇato paraṃ gamana-samatthaṃ nāma natthi, tasmā tam pi aniccaṃ dukkham anattā” ti tilakkhaṇaṃ āropeti.

#### CST708

##### 50

Evaṃ paṭhamavayâdi-vasena vayovuḍḍhatthaṅgamato tilakkhaṇaṃ āropetvā puna “mandadasakaṃ, khiḍḍādasakaṃ, vaṇṇadasakaṃ, baladasakaṃ, paññādasakaṃ, hānidasakaṃ, pabbhāradasakaṃ, vaṅkadasakaṃ[^50-1], momūhadasakaṃ, sayanadasakan” ti imesaṃ dasannaṃ dasakānaṃ vasena vayovuḍḍhatthaṅgamato tilakkhaṇaṃ āropeti.

[^50-1]: Kosambi *pavaṅka°*, so as follows.

##### 51

Tattha dasakesu tāva vassasatajīvino puggalassa paṭhamāni dasa vassāni **mandadasakaṃ** nāma, tadā hi so mando hoti capalo kumārako. Tato parāni dasa **khiḍḍādasakaṃ** nāma, tadā hi so khiḍḍārati-bahulo hoti. Tato parāni dasa **vaṇṇadasakaṃ** nāma, tadā hi’ssa vaṇṇâyatanaṃ vepullaṃ pāpuṇāti. Tato parāni dasa **baladasakaṃ** nāma, tadā hi’ssa balañ ca thāmo ca vepullaṃ pāpuṇāti. Tato parāni dasa **paññādasakaṃ** nāma, tadā hi’ssa paññā suppatiṭṭhitā hoti, pakatiyā kira dubbalapaññassâpi tasmiṃ kāle appamattakā paññā uppajjati yeva. Tato parāni dasa **hānidasakaṃ** nāma, tadā hi’ssa khiḍḍārati-vaṇṇa-bala-paññā parihāyanti. Tato parāni dasa **pabbhāradasakaṃ** nāma, tadā hi’ssa attabhāvo purato pabbhāro hoti. Tato parāni dasa **vaṅkadasakaṃ** nāma, tadā hi’ssa attabhāvo naṅgalakoṭi viya vaṅko hoti. Tato parāni dasa **momūhadasakaṃ** nāma, tadā hi so momūho hoti, kataṃ kataṃ pamussati. Tato parāni dasa **sayanadasakaṃ** nāma, vassasatiko hi sayana-bahulo va hoti.

##### 52

Tatrâyaṃ yogī etesaṃ dasakānaṃ vasena vayovuḍḍhatthaṅgamato tilakkhaṇaṃ āropetuṃ iti paṭisañcikkhati: “paṭhamadasake pavattarūpaṃ dutiyadasakaṃ appatvā tatth’eva nirujjhati, tasmā taṃ aniccaṃ dukkham anattā, dutiyadasake…pe… navamadasake pavattarūpaṃ dasamadasakaṃ appatvā tatth’eva nirujjhati, dasamadasake pavattarūpaṃ punabbhavaṃ appatvā idh’eva nirujjhati, tasmā tam pi aniccaṃ dukkham anattā” ti tilakkhaṇaṃ āropeti.

#### CST709

##### 53

Evaṃ dasakavasena[^53-1] vayovuḍḍhatthaṅgamato tilakkhaṇaṃ āropetvā puna tad eva vassasataṃ pañca-pañca-vassa-vasena vīsati-koṭṭhāse katvā vayovuḍḍhatthaṅgamato tilakkhaṇaṃ āropeti.

[^53-1]: Kosambi *dasa-dasakavasena*.

##### 54

Kathaṃ? So hi iti paṭisañcikkhati: “paṭhame vassapañcake pavattarūpaṃ dutiyaṃ vassapañcakaṃ appatvā tatth’eva nirujjhati, tasmā taṃ aniccaṃ dukkham anattā, dutiye vassapañcake pavattarūpaṃ tatiyaṃ…pe… ekūnavīsatime vassapañcake pavattarūpaṃ vīsatimaṃ vassapañcakaṃ appatvā tatth’eva nirujjhati, vīsatime vassapañcake pavattarūpaṃ maraṇato paraṃ gamana-samatthaṃ nāma natthi, tasmā tam pi aniccaṃ dukkham anattā” ti.

##### 55

Evaṃ vīsati-koṭṭhāsavasena vayovuḍḍhatthaṅgamato tilakkhaṇaṃ āropetvā puna pañcavīsati koṭṭhāse katvā catunnaṃ catunnaṃ vassānaṃ vasena āropeti, tato tettiṃsa koṭṭhāse katvā tiṇṇaṃ tiṇṇaṃ vassānaṃ vasena, paññāsa koṭṭhāse katvā dvinnaṃ dvinnaṃ vassānaṃ vasena, sataṃ koṭṭhāse katvā ekekavassavasena. Tato ekaṃ vassaṃ tayo koṭṭhāse katvā vassāna-hemanta-gimhesu tīsu utūsu ekeka-utuvasena tasmiṃ vayovuḍḍhatthaṅgamarūpe tilakkhaṇaṃ āropeti.

##### 56

Kathaṃ? “Vassāne catumāsaṃ pavattarūpaṃ hemantaṃ appatvā tatth’eva niruddhaṃ, hemante pavattarūpaṃ gimhaṃ appatvā tatth’eva niruddhaṃ, gimhe pavattarūpaṃ puna vassānaṃ appatvā tatth’eva niruddhaṃ, tasmā taṃ aniccaṃ dukkham anattā” ti.

##### 57

Evaṃ āropetvā puna ekaṃ vassaṃ cha koṭṭhāse katvā “vassāne dvemāsaṃ pavattarūpaṃ saradaṃ appatvā tatth’eva niruddhaṃ, sarade pavattarūpaṃ hemantaṃ, hemante pavattarūpaṃ sisiraṃ, sisire pavattarūpaṃ vasantaṃ, vasante pavattarūpaṃ gimhaṃ, gimhe pavattarūpaṃ puna vassānaṃ appatvā tatth’eva niruddhaṃ, tasmā aniccaṃ dukkham anattā” ti evaṃ tasmiṃ vayovuḍḍhatthaṅgamarūpe tilakkhaṇaṃ āropeti.

##### 58

Evaṃ āropetvā tato kāḷajuṇhavasena “kāḷe pavattarūpaṃ juṇhaṃ appatvā, juṇhe pavattarūpaṃ kāḷaṃ appatvā tatth’eva niruddhaṃ, tasmā aniccaṃ dukkham anattā” ti tilakkhaṇaṃ āropeti.

##### 59

Tato rattindivavasena “rattiṃ pavattarūpaṃ divasaṃ appatvā tatth’eva niruddhaṃ, divasaṃ pavattarūpam pi rattiṃ appatvā tatth’eva niruddhaṃ, tasmā aniccaṃ dukkham anattā” ti tilakkhaṇaṃ āropeti.

##### 60

Tato tad eva rattindivaṃ pubbaṇhâdi-vasena cha koṭṭhāse katvā “pubbaṇhe pavattarūpaṃ majjhanhaṃ appatvā, majjhanhe pavattarūpaṃ sāyanhaṃ, sāyanhe pavattarūpaṃ paṭhamayāmaṃ, paṭhamayāme pavattarūpaṃ majjhimayāmaṃ, majjhimayāme pavattarūpaṃ pacchimayāmaṃ appatvā tatth’eva niruddhaṃ, pacchimayāme pavattarūpaṃ puna pubbaṇhaṃ appatvā tatth’eva niruddhaṃ, tasmā aniccaṃ dukkham anattā” ti tilakkhaṇaṃ āropeti.

#### CST710

##### 61

Evaṃ āropetvā puna tasmiṃ yeva rūpe abhikkama-paṭikkama-ālokana-vilokana-samiñjana-pasāraṇa-vasena “abhikkame pavattarūpaṃ paṭikkamaṃ appatvā tatth’eva nirujjhati, paṭikkame pavattarūpaṃ ālokanaṃ, ālokane pavattarūpaṃ vilokanaṃ, vilokane pavattarūpaṃ samiñjanaṃ, samiñjane pavattarūpaṃ pasāraṇaṃ appatvā tatth’eva nirujjhati, tasmā aniccaṃ dukkham anattā” ti tilakkhaṇaṃ āropeti.

##### 62

Tato ekapadavāraṃ uddharaṇa-atiharaṇa-vītiharaṇa-vossajjana-sannikkhepana-sannirumbhana-vasena cha koṭṭhāse karoti.

##### 63

Tattha **uddharaṇaṃ** nāma pādassa bhūmito ukkhipanaṃ, **atiharaṇaṃ** nāma purato haraṇaṃ, **vītiharaṇaṃ** nāma khāṇu-kaṇṭaka-dīghajāti-ādīsu kiñcid eva disvā ito c’ito ca pāda-sañcāraṇaṃ, **vossajjanaṃ** nāma pādassa heṭṭhā oropanaṃ, **sannikkhepanaṃ** nāma pathavītale ṭhapanaṃ, **sannirumbhanaṃ** nāma puna pāduddharaṇakāle pādassa pathaviyā saddhiṃ abhinippīḷanaṃ.

##### 64

Tattha uddharaṇe pathavīdhātu āpodhātū ti dve dhātuyo omattā honti mandā, itarā dve adhimattā honti balavatiyo, tathā atiharaṇa-vītiharaṇesu. Vossajjane tejodhātu vāyodhātū ti dve dhātuyo omattā honti mandā, itarā dve adhimattā honti balavatiyo, tathā sannikkhepana-sannirumbhanesu. Evaṃ cha koṭṭhāse katvā tesaṃ vasena tasmiṃ vayovuḍḍhatthaṅgamarūpe tilakkhaṇaṃ āropeti.

##### 65

Kathaṃ? So iti paṭisañcikkhati: “yā uddharaṇe pavattā dhātuyo, yāni ca tad upādāya rūpāni, sabbe te dhammā atiharaṇaṃ appatvā etth’eva nirujjhanti, tasmā aniccā dukkhā anattā, tathā atiharaṇe pavattā vītiharaṇaṃ, vītiharaṇe pavattā vossajjanaṃ, vossajjane pavattā sannikkhepanaṃ, sannikkhepane pavattā sannirumbhanaṃ appatvā etth’eva nirujjhanti, iti tattha tattha uppannā itaraṃ itaraṃ koṭṭhāsaṃ appatvā tattha tatth’eva pabbaṃ pabbaṃ sandhi sandhi odhi odhi hutvā tattakapāle pakkhittatilā viya taṭataṭāyantā saṅkhārā bhijjanti, tasmā aniccā dukkhā anattā” ti. Tass’evaṃ pabbapabbagate saṅkhāre vipassato rūpasammasanaṃ sukhumaṃ hoti.

#### CST711

##### 66

Sukhumatte ca pan’assa idaṃ opammaṃ. Eko kira dārutiṇukkādīsu kataparicayo adiṭṭhapubbapadīpo paccantavāsiko nagaramāgamma antarāpaṇe jalamānaṃ padīpaṃ disvā ekaṃ purisaṃ pucchi ambho “kiṃ nāmetaṃ evaṃ manāpan” ti? Tamenaṃ so āha “kimettha manāpaṃ, padīpo nāmesa telakkhayena vaṭṭikkhayena ca gatamaggopissa na paññāyissatī” ti. Tamañño evamāha “idaṃ oḷārikaṃ, imissā hi vaṭṭiyā anupubbena ḍayhamānāya tatiyabhāge tatiyabhāge jālā itarītaraṃ padesaṃ appatvā va nirujjhissatī” ti. Tamañño evamāha “idam pi oḷārikaṃ, imissā hi aṅgulaṅgulantare aḍḍhaṅgulaḍḍhaṅgulantare tantumhi tantumhi aṃsumhi aṃsumhi jālā itarītaraṃ aṃsuṃ appatvā va nirujjhissati. Aṃsuṃ pana muñcitvā na sakkā jālaṃ paññāpetun” ti.

Tattha “telakkhayena vaṭṭikkhayena ca padīpassa gatamaggo pi na paññāyissatī” ti purisassa ñāṇaṃ viya yogino ādāna-nikkhepanato vassasatena paricchinnarūpe tilakkhaṇāropanaṃ. “Vaṭṭiyā tatiyabhāge tatiyabhāge jālā itarītaraṃ padesaṃ appatvā va nirujjhissatī” ti purisassa ñāṇaṃ viya yogino vassasatassa tatiyakoṭṭhāsaparicchinne vayovuḍḍhatthaṅgamarūpe tilakkhaṇāropanaṃ. “Aṅgulaṅgulantare jālā itarītaraṃ appatvā va nirujjhissatī” ti purisassa ñāṇaṃ viya yogino dasavassa pañcavassa catuvassa tivassa dvivassa ekavassa paricchinne rūpe tilakkhaṇāropanaṃ. “Aḍḍhaṅgulaḍḍhaṅgulantare jālā itarītaraṃ appatvā va nirujjhissatī” ti purisassa ñāṇaṃ viya yogino ekekautuvasena ekaṃ vassaṃ tidhā, chadhā ca vibhajitvā catumāsa-dvimāsaparicchinne rūpe tilakkhaṇāropanaṃ. “Tantumhi tantumhi jālā itarītaraṃ appatvā va nirujjhissatī” ti purisassa ñāṇaṃ viya yogino kāḷajuṇhavasena, rattindivavasena, ekarattindivaṃ cha koṭṭhāse katvā pubbaṇhādivasena ca paricchinne rūpe tilakkhaṇāropanaṃ. “Aṃsumhi aṃsumhi jālā itarītaraṃ appatvā va nirujjhissatī” ti purisassa ñāṇaṃ viya yogino abhikkamādivasena c’eva uddharaṇādīsu ca ekekakoṭṭhāsavasena paricchinne rūpe tilakkhaṇāropananti.

#### CST712

So evaṃ nānākārehi vayovuḍḍhatthaṅgamarūpe tilakkhaṇaṃ āropetvā puna tad eva rūpaṃ visaṅkharitvā āhāramayādivasena cattāro koṭṭhāse katvā ekekakoṭṭhāse tilakkhaṇaṃ āropeti. Tatrāssa **āhāramayaṃ rūpaṃ** chātasuhitavasena pākaṭaṃ hoti. Chātakāle samuṭṭhitaṃ rūpaṃ hi jhattaṃ hoti kilantaṃ, jhāmakhāṇuko viya, aṅgārapacchiyaṃ nilīnakāko viya ca dubbaṇṇaṃ dussaṇṭhitaṃ. Suhitakāle samuṭṭhitaṃ dhātaṃ pīṇitaṃ mudu siniddhaṃ phassavantaṃ hoti. So taṃ pariggahetvā “chātakāle pavattarūpaṃ suhitakālaṃ appatvā ettheva nirujjhati. Suhitakāle samuṭṭhitam pi chātakālaṃ appatvā ettheva nirujjhati, tasmā taṃ aniccaṃ dukkham anattā” ti evaṃ tattha tilakkhaṇaṃ āropeti.

#### CST713

**Utumayaṃ** sītuṇhavasena pākaṭaṃ hoti. Uṇhakāle samuṭṭhitaṃ rūpaṃ hi jhattaṃ hoti kilantaṃ dubbaṇṇaṃ. Sītautunā samuṭṭhitaṃ rūpaṃ dhātaṃ pīṇitaṃ siniddhaṃ hoti. So taṃ pariggahetvā “uṇhakāle pavattarūpaṃ sītakālaṃ appatvā ettheva nirujjhati. Sītakāle pavattarūpaṃ uṇhakālaṃ appatvā ettheva nirujjhati, tasmā taṃ aniccaṃ dukkham anattā” ti evaṃ tattha tilakkhaṇaṃ āropeti.

#### CST714

**Kammajaṃ** āyatanadvāravasena pākaṭaṃ hoti. Cakkhudvārasmiṃ hi cakkhukāyabhāvadasakavasena tiṃsa kammajarūpāni, upatthambhakāni pana tesaṃ utucittāhārasamuṭṭhānāni catuvīsatīti catupaṇṇāsa honti. Tathā sotaghānajivhādvāresu. Kāyadvāre kāyabhāvadasakavasena c’eva utusamuṭṭhānādivasena ca catucattālīsa. Manodvāre hadayavatthukāyabhāvadasakavasena c’eva utusamuṭṭhānādivasena ca catupaṇṇāsam eva.

So sabbam pi taṃ rūpaṃ pariggahetvā “cakkhudvāre pavattarūpaṃ sotadvāraṃ appatvā ettheva nirujjhati. Sotadvāre pavattarūpaṃ ghānadvāraṃ. Ghānadvāre pavattarūpaṃ jivhādvāraṃ. Jivhādvāre pavattarūpaṃ kāyadvāraṃ. Kāyadvāre pavattarūpaṃ manodvāraṃ appatvā ettheva nirujjhati, tasmā taṃ aniccaṃ dukkham anattā” ti evaṃ tattha tilakkhaṇaṃ āropeti.

#### CST715

**Cittasamuṭṭhānaṃ** somanassitadomanassitavasena pākaṭaṃ hoti, somanassitakāle uppannaṃ hi rūpaṃ siniddhaṃ mudu pīṇitaṃ phassavantaṃ hoti. Domanassitakāle uppannaṃ jhattaṃ kilantaṃ dubbaṇṇaṃ hoti. So taṃ pariggahetvā “somanassitakāle pavattarūpaṃ domanassitakālaṃ appatvā ettheva nirujjhati. Domanassitakāle pavattarūpaṃ somanassitakālaṃ appatvā ettheva nirujjhati, tasmā taṃ aniccaṃ dukkham anattā” ti evaṃ tattha tilakkhaṇaṃ āropeti.

Tass’evaṃ cittasamuṭṭhānarūpaṃ pariggahetvā tattha tilakkhaṇaṃ āropayato ayamattho pākaṭo hoti

> Jīvitaṃ attabhāvo ca, sukhadukkhā ca kevalā,  
> Ekacittasamāyuttā, lahuso vattate khaṇo.

> Cullāsīti sahassāni, kappaṃ tiṭṭhanti ye marū,  
> Na tveva tepi tiṭṭhanti, dvīhi cittehi samohitā.

> Ye niruddhā marantassa, tiṭṭhamānassa vā idha,  
> Sabbeva sadisā khandhā, gatā appaṭisandhikā.

> Anantarā ca ye bhaggā, ye ca bhaggā anāgate,  
> Tadantarā niruddhānaṃ, vesamaṃ natthi lakkhaṇe.

> Anibbattena na jāto, paccuppannena jīvati,  
> Cittabhaṅgā mato loko, paññatti paramatthiyā.

> Anidhānagatā bhaggā, puñjo natthi anāgate,  
> Nibbattā yepi tiṭṭhanti, āragge sāsapūpamā.

> Nibbattānañca dhammānaṃ, bhaṅgo nesaṃ purakkhato,  
> Palokadhammā tiṭṭhanti, purāṇehi amissitā.

> Adassanato āyanti, bhaggā gacchantudassanaṃ,  
> Vijjuppādo va ākāse, uppajjanti vayanti cāti. <small>(mahāni. 10)</small>

#### CST716

Evaṃ āhāramayādīsu tilakkhaṇaṃ āropetvā puna **dhammatārūpe** tilakkhaṇaṃ āropeti. **Dhammatārūpaṃ** nāma bahiddhā anindriyabaddhaṃ ayalohatipusīsa-suvaṇṇa-rajata-muttā-maṇi-veḷuriya-saṅkha-silāpavāḷalohitaṅgamasāragallabhūmi-pāsāṇa-pabbata-tiṇa-rukkha-latâdi-bhedaṃ vivaṭṭakappato paṭṭhāya uppajjanakarūpaṃ. Tadassa asokaṅkurādivasena pākaṭaṃ hoti.

Asokaṅkuraṃ hi ādito va tanurattaṃ hoti, tato dvīhatīhaccayena ghanarattaṃ, puna dvīhatīhaccayena mandarattaṃ, tato taruṇapallavavaṇṇaṃ, tato pariṇatapallavavaṇṇaṃ, tato haritapaṇṇavaṇṇaṃ. Tato nīlapaṇṇavaṇṇaṃ. Tato nīlapaṇṇavaṇṇakālato paṭṭhāya sabhāgarūpasantatimanuppabandhāpayamānaṃ saṃvaccharamattena paṇḍupalāsaṃ hutvā vaṇṭato chijjitvā patati.

So taṃ pariggahetvā “tanurattakāle pavattarūpaṃ ghanarattakālaṃ appatvā nirujjhati. Ghanarattakāle pavattarūpaṃ mandarattakālaṃ. Mandarattakāle pavattarūpaṃ taruṇapallavavaṇṇakālaṃ. Taruṇapallavavaṇṇakāle pavattaṃ pariṇatapallavavaṇṇakālaṃ. Pariṇatapallavavaṇṇakāle pavattaṃ haritapaṇṇavaṇṇakālaṃ. Haritapaṇṇakāle pavattaṃ nīlapaṇṇavaṇṇakālaṃ. Nīlapaṇṇavaṇṇakāle pavattaṃ paṇḍupalāsakālaṃ. Paṇḍupalāsakāle pavattaṃ vaṇṭato chijjitvā patanakālaṃ appatvā va nirujjhati, tasmā taṃ aniccaṃ dukkham anattā” ti tilakkhaṇaṃ āropeti, evaṃ tattha tilakkhaṇaṃ āropetvā iminā nayena sabbam pi dhammatārūpaṃ sammasati.

Evaṃ tāva **rūpasattakavasena** tilakkhaṇaṃ āropetvā saṅkhāre sammasati.

### Arūpasattakasammasanakathā

#### CST717

Yaṃ pana vuttaṃ “arūpasattakavasenā” ti, tattha ayaṃ mātikā: kalāpato, yamakato, khaṇikato, paṭipāṭito, diṭṭhiugghāṭanato, mānasamugghāṭanato, nikantipariyādānato ti.

Tattha **kalāpato** ti phassapañcamakā dhammā. Kathaṃ kalāpato sammasatīti? Idha bhikkhu iti paṭisañcikkhati: “ye ime ‘kesā aniccā dukkhā anattā’ti sammasane uppannā phassapañcamakā dhammā, ye ca ‘lomā…pe… matthaluṅgaṃ aniccaṃ dukkham anattā’ti sammasane uppannā phassapañcamakā dhammā, sabbe te itarītaraṃ appatvā pabbaṃpabbaṃ odhiodhi hutvā tattakapāle pakkhittatilā viya taṭataṭāyantā vinaṭṭhā, tasmā aniccā dukkhā anattā” ti. Ayaṃ tāva **visuddhikathāyaṃ** nayo.

**Ariyavaṃsakathāyaṃ** pana “heṭṭhā rūpasattake sattasu ṭhānesu ‘rūpaṃ aniccaṃ dukkham anattā’ti pavattaṃ cittaṃ aparena cittena ‘aniccaṃ dukkham anattā’ti sammasanto ‘kalāpato sammasatī’ti” vuttaṃ, taṃ yuttataraṃ. Tasmā sesānipi ten’eva nayena vibhajissāma.

#### CST718

**Yamakato** ti idha bhikkhu ādāna-nikkheparūpaṃ “aniccaṃ dukkham anattā” ti sammasitvā tam pi cittaṃ aparena cittena “aniccaṃ dukkham anattā” ti sammasati. Vayovuḍḍhatthaṅgamarūpaṃ, āhāramayaṃ, utumayaṃ, kammajaṃ, cittasamuṭṭhānaṃ, dhammatārūpaṃ “aniccaṃ dukkham anattā” ti sammasitvā tam pi cittaṃ aparena cittena “aniccaṃ dukkham anattā” ti sammasati. Evaṃ yamakato sammasati nāma.

#### CST719

**Khaṇikato** ti idha bhikkhu ādāna-nikkheparūpaṃ “aniccaṃ dukkham anattā” ti sammasitvā taṃ paṭhamacittaṃ dutiyacittena, dutiyaṃ tatiyena, tatiyaṃ catutthena, catutthaṃ pañcamena “etam pi aniccaṃ dukkham anattā” ti sammasati. Vayovuḍḍhatthaṅgamarūpaṃ, āhāramayaṃ, utumayaṃ, kammajaṃ, cittasamuṭṭhānaṃ, dhammatārūpaṃ “aniccaṃ dukkham anattā” ti sammasitvā taṃ paṭhamacittaṃ dutiyacittena, dutiyaṃ tatiyena, tatiyaṃ catutthena, catutthaṃ pañcamena “etam pi aniccaṃ dukkham anattā” ti sammasati. Evaṃ rūpapariggāhakacittato paṭṭhāya cattāri cattāri cittāni sammasanto khaṇikato sammasati nāma.

#### CST720

**Paṭipāṭito** ti ādāna-nikkheparūpaṃ “aniccaṃ dukkham anattā” ti sammasitvā taṃ paṭhamacittaṃ dutiyacittena, dutiyaṃ tatiyena, tatiyaṃ catutthena…pe… dasamaṃ ekādasamena “etam pi aniccaṃ dukkham anattā” ti sammasati. Vayovuḍḍhatthaṅgamarūpaṃ, āhāramayaṃ, utumayaṃ, kammajaṃ, cittasamuṭṭhānaṃ, dhammatārūpaṃ “aniccaṃ dukkham anattā” ti sammasitvā taṃ paṭhamacittaṃ dutiyacittena, dutiyaṃ tatiyena, tatiyaṃ catutthena…pe… dasamaṃ ekādasamena “etam pi aniccaṃ dukkham anattā” ti evaṃ vipassanā paṭipāṭiyā sakalam pi divasabhāgaṃ sammasituṃ vaṭṭeyya. Yāva dasamacittasammasanā pana rūpakammaṭṭhānam pi arūpakammaṭṭhānam pi paguṇaṃ hoti. Tasmā dasameyeva ṭhapetabbanti vuttaṃ. Evaṃ sammasanto paṭipāṭito sammasati nāma.

#### CST721

**Diṭṭhiugghāṭanato mānaugghāṭanato nikantipariyādānato** ti imesu tīsu visuṃ sammasananayo nāma natthi. Yaṃ pan’etaṃ heṭṭhā rūpaṃ, idha ca arūpaṃ pariggahitaṃ, taṃ passanto rūpārūpato uddhaṃ aññaṃ sattaṃ nāma na passati. Sattassa adassanato paṭṭhāya sattasaññā ugghāṭitā hoti. Sattasaññaṃ ugghāṭitacittena saṅkhāre pariggaṇhato diṭṭhi nuppajjati. Diṭṭhiyā anuppajjamānāya **diṭṭhi ugghāṭitā** nāma hoti. Diṭṭhiugghāṭitacittena saṅkhāre pariggaṇhato māno nuppajjati. Māne anuppajjante **māno samugghāṭito** nāma hoti. Mānasamugghāṭitacittena saṅkhāre pariggaṇhato taṇhā nuppajjati. Taṇhāya anuppajjantiyā **nikanti pariyādiṇṇā** nāma hotīti idaṃ tāva **visuddhikathāyaṃ** vuttaṃ.

**Ariyavaṃsakathāyaṃ** pana “diṭṭhiugghāṭanato mānasamugghāṭanato nikantipariyādānato” ti mātikaṃ ṭhapetvā ayaṃ nayo dassito.

“Ahaṃ vipassāmi, mama vipassanā” ti gaṇhato hi diṭṭhisamugghāṭanaṃ nāma na hoti. “Saṅkhārāva saṅkhāre vipassanti sammasanti vavatthapenti pariggaṇhanti paricchindantī” ti gaṇhato pana **diṭṭhiugghāṭanaṃ** nāma hoti.

“Suṭṭhu vipassāmi, manāpaṃ vipassāmī” ti gaṇhato mānasamugghāṭo nāma na hoti. “Saṅkhārāva saṅkhāre vipassanti sammasanti vavatthapenti pariggaṇhanti paricchindantī” ti gaṇhato pana **mānasamugghāṭo** nāma hoti.

“Vipassituṃ sakkomī” ti vipassanaṃ assādentassa nikantipariyādānaṃ nāma na hoti. “Saṅkhārāva saṅkhāre vipassanti sammasanti vavatthapenti pariggaṇhanti paricchindantī” ti gaṇhato pana **nikantipariyādānaṃ** nāma hoti.

Sace saṅkhārā attā bhaveyyuṃ, attāti gahetuṃ vaṭṭeyyuṃ, anattā ca pana attāti gahitā, tasmā te avasavattanaṭṭhena anattā, hutvā abhāvaṭṭhena aniccā, uppādavayapaṭipīḷanaṭṭhena dukkhāti passato **diṭṭhiugghāṭanaṃ** nāma hoti.

Sace saṅkhārā niccā bhaveyyuṃ, niccāti gahetuṃ vaṭṭeyyuṃ, aniccā ca pana niccāti gahitā, tasmā te hutvā abhāvaṭṭhena aniccā, uppādavayapaṭipīḷanaṭṭhena dukkhā, avasavattanaṭṭhena anattāti passato **mānasamugghāṭo** nāma hoti.

Sace saṅkhārā sukhā bhaveyyuṃ, sukhāti gahetuṃ vaṭṭeyyuṃ, dukkhā ca pana sukhāti gahitā, tasmā te uppādavayapaṭipīḷanaṭṭhena dukkhā, hutvā abhāvaṭṭhena aniccā, avasavattanaṭṭhena anattāti passato **nikantipariyādānaṃ** nāma hoti.

Evaṃ saṅkhāre anattato passantassa **diṭṭhisamugghāṭanaṃ** nāma hoti. Aniccato passantassa **mānasamugghāṭanaṃ** nāma hoti. Dukkhato passantassa **nikantipariyādānaṃ** nāma hoti. Iti ayaṃ vipassanā attano attano ṭhāneyeva tiṭṭhatīti.

Evaṃ **arūpasattakavasenā** pi tilakkhaṇaṃ āropetvā saṅkhāre sammasati. Ettāvatā pan’assa rūpakammaṭṭhānam pi arūpakammaṭṭhānam pi paguṇaṃ hoti.

#### CST722

So evaṃ paguṇarūpārūpakammaṭṭhāno yā upari bhaṅgânupassanato paṭṭhāya pahānapariññāvasena sabbākārato pattabbā aṭṭhārasa mahāvipassanā, tāsaṃ idh’eva tāva ekadesaṃ paṭivijjhanto tappaṭipakkhe dhamme pajahati.

Aṭṭhārasa mahāvipassanā nāma aniccânupassanādikā paññā. Yāsu aniccânupassanaṃ bhāvento niccasaññaṃ pajahati, dukkhânupassanaṃ bhāvento sukhasaññaṃ pajahati, anattânupassanaṃ bhāvento attasaññaṃ pajahati, nibbidânupassanaṃ bhāvento nandiṃ pajahati, virāgânupassanaṃ bhāvento rāgaṃ pajahati, nirodhânupassanaṃ bhāvento samudayaṃ pajahati, paṭinissaggânupassanaṃ bhāvento ādānaṃ pajahati, khayânupassanaṃ bhāvento ghanasaññaṃ pajahati, vayânupassanaṃ bhāvento āyūhanaṃ pajahati, vipariṇāmânupassanaṃ bhāvento dhuvasaññaṃ pajahati, animittânupassanaṃ bhāvento nimittaṃ pajahati, appaṇihitânupassanaṃ bhāvento paṇidhiṃ pajahati, suññatânupassanaṃ bhāvento abhinivesaṃ pajahati, adhipaññādhammavipassanaṃ bhāvento sārādānābhinivesaṃ pajahati, yathābhūtañāṇadassanaṃ bhāvento sammohābhinivesaṃ pajahati, ādīnavânupassanaṃ bhāvento ālayābhinivesaṃ pajahati, paṭisaṅkhânupassanaṃ bhāvento appaṭisaṅkhaṃ pajahati, vivaṭṭânupassanaṃ bhāvento saṃyogābhinivesaṃ pajahati.

Tāsu yasmā iminā aniccādilakkhaṇattayavasena saṅkhārā diṭṭhā, tasmā anicca-dukkha-anattânupassanā paṭividdhā honti. Yasmā ca “yā ca aniccânupassanā yā ca animittânupassanā, ime dhammā ekatthā, byañjanam eva nānaṃ”. Tathā “yā ca dukkhânupassanā yā ca appaṇihitânupassanā, ime dhammā ekatthā, byañjanam eva nānaṃ”. “Yā ca anattânupassanā yā ca suññatânupassanā, ime dhammā ekatthā, byañjanam eva nānan” ti <small>(paṭi. ma. 1.227)</small> vuttaṃ. Tasmā tāpi paṭividdhā honti.

Adhipaññādhammavipassanā pana sabbāpi vipassanā. Yathābhūtañāṇadassanaṃ kaṅkhāvitaraṇavisuddhiyā eva saṅgahitaṃ. Iti idam pi dvayaṃ paṭividdham eva hoti. Sesesu vipassanāñāṇesu kiñci paṭividdhaṃ, kiñci appaṭividdhaṃ, tesaṃ vibhāgaṃ parato āvikarissāma.

Yadeva hi paṭividdhaṃ, taṃ sandhāya idaṃ vuttaṃ “evaṃ paguṇarūpārūpakammaṭṭhāno yā upari bhaṅgânupassanato paṭṭhāya pahānapariññāvasena sabbākārato pattabbā aṭṭhārasa mahāvipassanā. Tāsaṃ idh’eva tāva ekadesaṃ paṭivijjhanto tappaṭipakkhe dhamme pajahatī” ti.

### Udayabbayañāṇakathā

#### CST723

So evaṃ aniccânupassanādipaṭipakkhānaṃ niccasaññādīnaṃ pahānena visuddhañāṇo sammasanañāṇassa pāraṃ gantvā, yaṃ taṃ sammasanañāṇānantaraṃ “paccuppannānaṃ dhammānaṃ vipariṇāmânupassane paññā udayabbayânupassane ñāṇan” ti <small>(paṭi. ma. mātikā 1.6)</small> **udayabbayânupassanaṃ** vuttaṃ, tassa adhigamāya yogaṃ ārabhati. Ārabhamāno ca saṅkhepato tāva ārabhati. Tatrâyaṃ pāḷi

> “Kathaṃ paccuppannānaṃ dhammānaṃ vipariṇāmânupassane paññā udayabbayânupassane ñāṇaṃ? Jātaṃ rūpaṃ paccuppannaṃ, tassa nibbattilakkhaṇaṃ udayo, vipariṇāmalakkhaṇaṃ vayo, anupassanā ñāṇaṃ. Jātā vedanā… saññā… saṅkhārā… viññāṇaṃ… jātaṃ cakkhu…pe… jāto bhavo paccuppanno, tassa nibbattilakkhaṇaṃ udayo, vipariṇāmalakkhaṇaṃ vayo, anupassanā ñāṇan” ti. <small>(paṭi. ma. 1.49)</small>

So iminā pāḷinayena jātassa nāmarūpassa nibbattilakkhaṇaṃ jātiṃ uppādaṃ abhinavākāraṃ “udayo” ti, vipariṇāmalakkhaṇaṃ khayaṃ bhaṅgaṃ “vayo” ti samanupassati. So evaṃ pajānāti “imassa nāmarūpassa uppattito pubbe anuppannassa rāsi vā nicayo vā natthi, uppajjamānassāpi rāsito vā nicayato vā āgamanaṃ nāma natthi, nirujjhamānassāpi disāvidisāgamanaṃ nāma natthi, niruddhassāpi ekasmiṃ ṭhāne rāsito nicayato nidhānato avaṭṭhānaṃ nāma natthi. Yathā pana vīṇāya vādiyamānāya uppannasaddassa n’eva uppattito pubbe sannicayo atthi, na uppajjamāno sannicayato āgato, na nirujjhamānassa disāvidisāgamanaṃ atthi, na niruddho katthaci sannicito tiṭṭhati, atha kho vīṇañca upavīṇañca purisassa ca tajjaṃ vāyāmaṃ paṭicca ahutvā sambhoti, hutvā paṭiveti. Evaṃ sabbe pi rūpārūpino dhammā ahutvā sambhonti, hutvā paṭiventī” ti.

#### CST724

Evaṃ saṅkhepato udayabbayamanasikāraṃ katvā puna yāni etasseva udayabbayañāṇassa vibhaṅge

> “Avijjāsamudayā rūpasamudayoti paccayasamudayaṭṭhena rūpakkhandhassa udayaṃ passati. Taṇhāsamudayā… kammasamudayā… āhārasamudayā rūpasamudayoti paccayasamudayaṭṭhena rūpakkhandhassa udayaṃ passati. Nibbattilakkhaṇaṃ passanto pi rūpakkhandhassa udayaṃ passati. Rūpakkhandhassa udayaṃ passanto imāni pañca lakkhaṇāni passati.

> “Avijjānirodhā rūpanirodhoti paccayanirodhaṭṭhena rūpakkhandhassa vayaṃ passati. Taṇhānirodhā… kammanirodhā… āhāranirodhā rūpanirodhoti paccayanirodhaṭṭhena rūpakkhandhassa vayaṃ passati. Vipariṇāmalakkhaṇaṃ passanto pi rūpakkhandhassa vayaṃ passati. Rūpakkhandhassa vayaṃ passanto pi imāni pañca lakkhaṇāni passati” <small>(paṭi. ma. 1.50)</small>.

> Tathā “avijjāsamudayā vedanāsamudayoti paccayasamudayaṭṭhena vedanākkhandhassa udayaṃ passati. Taṇhāsamudayā… kammasamudayā… phassasamudayā vedanāsamudayoti paccayasamudayaṭṭhena vedanākkhandhassa udayaṃ passati. Nibbattilakkhaṇaṃ passanto pi vedanākkhandhassa udayaṃ passati. Vedanākkhandhassa udayaṃ passanto imāni pañca lakkhaṇāni passati. Avijjānirodhā… taṇhānirodhā… kammanirodhā… phassanirodhā vedanānirodhoti paccayanirodhaṭṭhena vedanākkhandhassa vayaṃ passati. Vipariṇāmalakkhaṇaṃ passanto pi vedanākkhandhassa vayaṃ passati. Vedanākkhandhassa vayaṃ passanto imāni pañca lakkhaṇāni passati” <small>(paṭi. ma. 1.50)</small>.

Vedanākkhandhassa viya ca saññāsaṅkhāraviññāṇakkhandhānaṃ. Ayaṃ pana viseso, viññāṇakkhandhassa phassaṭṭhāne “nāmarūpasamudayā, nāmarūpanirodhā” ti

Evaṃ ekekassa khandhassa udayabbayadassane dasa dasa katvā paññāsa lakkhaṇāni vuttāni. Tesaṃ vasena evam pi rūpassa udayo evam pi rūpassa vayo, evam pi rūpaṃ udeti, evam pi rūpaṃ vetīti paccayato c’eva khaṇato ca vitthārena manasikāraṃ karoti.

#### CST725

Tass’evaṃ manasikaroto “iti kirime dhammā ahutvā sambhonti, hutvā paṭiventī” ti ñāṇaṃ visadataraṃ hoti. Tass’evaṃ paccayato c’eva khaṇato ca dvedhā udayabbayaṃ passato saccapaṭiccasamuppādanayalakkhaṇabhedā pākaṭā honti.

#### CST726

Yañ hi so avijjādisamudayā khandhānaṃ samudayaṃ, avijjādinirodhā ca khandhānaṃ nirodhaṃ passati, idamassa **paccayato** udayabbayadassanaṃ. Yaṃ pana nibbattilakkhaṇavipariṇāmalakkhaṇāni passanto khandhānaṃ udayabbayaṃ passati, idamassa **khaṇato** udayabbayadassanaṃ, uppattikkhaṇeyeva hi nibbattilakkhaṇaṃ. Bhaṅgakkhaṇe ca vipariṇāmalakkhaṇaṃ.

#### CST727

Iccassevaṃ paccayato c’eva khaṇato ca dvedhā udayabbayaṃ passato paccayato udayadassanena **samudayasaccaṃ** pākaṭaṃ hoti janakāvabodhato. Khaṇato udayadassanena **dukkhasaccaṃ** pākaṭaṃ hoti jātidukkhāvabodhato. Paccayato vayadassanena **nirodhasaccaṃ** pākaṭaṃ hoti paccayānuppādena paccayavataṃ anuppādāvabodhato. Khaṇato vayadassanena **dukkhasaccameva** pākaṭaṃ hoti maraṇadukkhāvabodhato. Yañcassa udayabbayadassanaṃ, maggovāyaṃ lokikoti **maggasaccaṃ** pākaṭaṃ hoti tatra sammohavighātato.

#### CST728

Paccayato c’assa udayadassanena **anulomo paṭiccasamuppādo** pākaṭo hoti, “imasmiṃ sati idaṃ hotī” ti <small>(ma. ni. 1.404; saṃ. ni. 2.21; udā. 1)</small> avabodhato. Paccayato vayadassanena **paṭilomo paṭiccasamuppādo** pākaṭo hoti, “imassa nirodhā idaṃ nirujjhatī” ti <small>(ma. ni. 1.406; saṃ. ni. 2.21; udā. 2)</small> avabodhato. Khaṇato pana udayabbayadassanena **paṭiccasamuppannā** dhammā pākaṭā honti saṅkhatalakkhaṇāvabodhato. Udayabbayavanto hi saṅkhatā, te ca paṭiccasamuppannāti.

#### CST729

Paccayato c’assa udayadassanena **ekattanayo** pākaṭo hoti hetuphalasambandhena santānassa anupacchedāvabodhato. Atha suṭṭhutaraṃ ucchedadiṭṭhiṃ pajahati. Khaṇato udayadassanena **nānattanayo** pākaṭo hoti navanavānaṃ uppādāvabodhato. Atha suṭṭhutaraṃ sassatadiṭṭhiṃ pajahati. Paccayato c’assa udayabbayadassanena **abyāpāranayo** pākaṭo hoti dhammānaṃ avasavattibhāvāvabodhato. Atha suṭṭhutaraṃ attadiṭṭhiṃ pajahati. Paccayato pana udayadassanena **evaṃdhammatānayo** pākaṭo hoti paccayānurūpena phalassa uppādāvabodhato. Atha suṭṭhutaraṃ akiriyadiṭṭhiṃ pajahati.

#### CST730

Paccayato c’assa udayadassanena **anattalakkhaṇaṃ** pākaṭaṃ hoti dhammānaṃ nirīhakattapaccayapaṭibaddhavuttitāvabodhato. Khaṇato udayabbayadassanena **aniccalakkhaṇaṃ** pākaṭaṃ hoti hutvā abhāvāvabodhato, pubbantāparantavivekāvabodhato ca. **Dukkhalakkhaṇa** m pi pākaṭaṃ hoti udayabbayehi paṭipīḷanāvabodhato. **Sabhāvalakkhaṇa** m pi pākaṭaṃ hoti udayabbayaparicchinnāvabodhato. Sabhāvalakkhaṇe **saṅkhatalakkhaṇassa** tāvakālikattam pi pākaṭaṃ hoti udayakkhaṇe vayassa, vayakkhaṇe ca udayassa abhāvāvabodhato ti.

#### CST731

Tass’evaṃ pākaṭībhūtasaccapaṭiccasamuppādanayalakkhaṇabhedassa “evaṃ kira nāmime dhammā anuppannapubbā uppajjanti, uppannā nirujjhantī” ti niccanavāva hutvā saṅkhārā upaṭṭhahanti. Na kevalañca niccanavā, sūriyuggamane ussāvabindu viya udakabubbuḷo viya udake daṇḍarāji viya āragge sāsapo viya vijjuppādo viya ca parittaṭṭhāyino. Māyāmarīcisupinantaalātacakkagandhabbanagarapheṇakadaliādayo viya assārā nissārāti câpi upaṭṭhahanti.

Ettāvatānena “vayadhammam eva uppajjati, uppannañca vayaṃ upetī” ti iminā ākārena samapaññāsa lakkhaṇāni paṭivijjhitvā ṭhitaṃ **udayabbayânupassanaṃ** nāma **taruṇavipassanāñāṇaṃ** adhigataṃ hoti, yassādhigamā **āraddhavipassako** ti saṅkhaṃ gacchati.

### Vipassanupakkilesakathā

#### CST732

Ath’assa imāya taruṇavipassanāya āraddhavipassakassa **dasa vipassanupakkilesā** uppajjanti. Vipassanupakkilesā hi paṭivedhappattassa ariyasāvakassa c’eva vippaṭipannakassa ca nikkhittakammaṭṭhānassa kusītapuggalassa nuppajjanti. Sammāpaṭipannakassa pana yuttapayuttassa āraddhavipassakassa kulaputtassa uppajjanti yeva.

Katame pana te dasa upakkilesāti? Obhāso, ñāṇaṃ, pīti, passaddhi, sukhaṃ, adhimokkho, paggaho, upaṭṭhānaṃ, upekkhā, nikantīti. Vuttañ h’etaṃ

“Kathaṃ dhammuddhaccaviggahitamānasaṃ hoti? Aniccato manasikaroto obhāso uppajjati, ‘obhāso dhammo’ti obhāsaṃ āvajjati, tato vikkhepo uddhaccaṃ. Tena uddhaccena viggahitamānaso aniccato upaṭṭhānaṃ yathābhūtaṃ nappajānāti. Dukkhato… anattato upaṭṭhānaṃ yathābhūtaṃ nappajānāti”.

Tathā “aniccato manasikaroto ñāṇaṃ uppajjati…pe… pīti… passaddhi… sukhaṃ… adhimokkho… paggaho… upaṭṭhānaṃ… upekkhā… nikanti uppajjati, ‘nikanti dhammo’ti nikantiṃ āvajjati, tato vikkhepo uddhaccaṃ. Tena uddhaccena viggahitamānaso aniccato upaṭṭhānaṃ yathābhūtaṃ nappajānāti. Dukkhato… anattato upaṭṭhānaṃ yathābhūtaṃ nappajānātī” ti. <small>(paṭi. ma. 2.6)</small>

#### CST733

Tattha **obhāso** ti vipassanobhāso. Tasmiṃ uppanne yogâvacaro “na vata me ito pubbe evarūpo obhāso uppannapubbo, addhā maggappattosmi phalapattosmī” ti amaggam eva “maggo” ti, aphalam eva ca “phalan” ti gaṇhāti. Tassa amaggaṃ “maggo” ti aphalaṃ “phalan” ti gaṇhato vipassanāvīthi ukkantā nāma hoti. So attano mūlakammaṭṭhānaṃ vissajjetvā obhāsam eva assādento nisīdati.

So kho panâyaṃ obhāso kassaci bhikkhuno pallaṅkaṭṭhānamattam eva obhāsento uppajjati. Kassaci antogabbhaṃ. Kassaci bahigabbhampi. Kassaci sakalavihāraṃ, gāvutaṃ, aḍḍhayojanaṃ, yojanaṃ, dviyojanaṃ, tiyojanaṃ…pe… kassaci pathavītalato yāva akaniṭṭhabrahmalokā ekālokaṃ kurumāno. Bhagavato pana dasasahassilokadhātuṃ obhāsento udapādi.

Evaṃ vemattatāya c’assa idaṃ vatthu: cittalapabbate kira dvikuṭṭagehassa anto dve therā nisīdiṃsu. Taṃdivasañca kāḷapakkhuposatho hoti, meghapaṭalacchannā disā, rattibhāge caturaṅgasamannāgataṃ tamaṃ pavattati. Atheko thero āha: “bhante, mayhaṃ idāni cetiyaṅgaṇamhi sīhāsane pañcavaṇṇāni kusumāni paññāyantī” ti. Taṃ itaro āha: “anacchariyaṃ, āvuso, kathesi, mayhaṃ panetarahi mahāsamuddamhi yojanaṭṭhāne macchakacchapā paññāyantī” ti.

Ayaṃ pana vipassanupakkileso yebhuyyena samathavipassanālābhino uppajjati. So samāpattivikkhambhitānaṃ kilesānaṃ asamudācārato “arahā ahan” ti cittaṃ uppādeti uccavālikavāsī mahānāgatthero viya haṃkanakavāsī mahādattatthero viya cittalapabbate niṅkapeṇṇakapadhānagharavāsī cūḷasumanatthero viya ca.

Tatr’idaṃ ekavatthuparidīpanaṃ: talaṅgaravāsī dhammadinnatthero kira nāma eko pabhinnapaṭisambhido mahākhīṇāsavo mahato bhikkhusaṅghassa ovādadāyako ahosi. So ekadivasaṃ attano divāṭṭhāne nisīditvā “kinnu kho amhākaṃ ācariyassa uccavālikavāsīmahānāgattherassa samaṇabhāvakiccaṃ matthakaṃ pattaṃ, no” ti āvajjanto puthujjanabhāvamevassa disvā “mayi agacchante puthujjanakālakiriyam eva karissatī” ti ca ñatvā iddhiyā vehāsaṃ uppatitvā divāṭṭhāne nisinnassa therassa samīpe orohitvā vanditvā vattaṃ dassetvā ekamantaṃ nisīdi. “Kiṃ, āvuso dhammadinna, akāle āgatosī” ti ca vutte “pañhaṃ, bhante, pucchituṃ āgatomhī” ti āha. Tato “pucchāvuso, jānamānā kathayissāmā” ti vutte pañhasahassaṃ pucchi.

Thero pucchitapucchitaṃ asajjamāno va kathesi. Tato “atitikkhaṃ vo, bhante, ñāṇaṃ, kadā tumhehi ayaṃ dhammo adhigato” ti vutte “ito saṭṭhivassakāle, āvuso” ti āha. Samādhimpi, bhante, vaḷañjethāti, na yidaṃ, āvuso, bhāriyanti. Tena hi, bhante, ekaṃ hatthiṃ māpethāti. Thero sabbasetaṃ hatthiṃ māpesi. Idāni, bhante, yathā ayaṃ hatthī añcitakaṇṇo pasāritanaṅguṭṭho soṇḍaṃ mukhe pakkhipitvā bheravaṃ koñcanādaṃ karonto tumhākaṃ abhimukho āgacchati, tathā naṃ karothāti. Thero tathā katvā vegena āgacchato hatthissa bheravaṃ ākāraṃ disvā uṭṭhāya palāyituṃ āraddho. Tamenaṃ khīṇāsavatthero hatthaṃ pasāretvā cīvarakaṇṇe gahetvā “bhante, khīṇāsavassa sārajjaṃ nāma hotī” ti āha.

So tamhi kāle attano puthujjanabhāvaṃ ñatvā “avassayo me, āvuso, dhammadinna hohī” ti vatvā pādamūle ukkuṭikaṃ nisīdi. “Bhante, tumhākaṃ avassayo bhavissāmiccevāhaṃ āgato, mā cintayitthā” ti kammaṭṭhānaṃ kathesi. Thero kammaṭṭhānaṃ gahetvā caṅkamaṃ āruyha tatiye padavāre aggaphalaṃ arahattaṃ pāpuṇi. Thero kira dosacarito ahosi. Evarūpā bhikkhū obhāse kampanti.

#### CST734

**Ñāṇan** ti vipassanāñāṇaṃ. Tassa kira rūpārūpadhamme tulayantassa tīrentassa vissaṭṭhaindavajiramiva avihatavegaṃ tikhiṇaṃ sūraṃ ativisadaṃ ñāṇaṃ uppajjati.

**Pītī** ti vipassanāpīti. Tassa kira tasmiṃ samaye khuddakāpīti, khaṇikāpīti, okkantikāpīti, ubbegāpīti, pharaṇāpītīti ayaṃ pañcavidhā pīti sakalasarīraṃ pūrayamānā uppajjati.

**Passaddhī** ti vipassanāpassaddhi. Tassa kira tasmiṃ samaye rattiṭṭhāne vā divāṭṭhāne vā nisinnassa kāyacittānaṃ n’eva daratho, na gāravaṃ, na kakkhaḷatā, na akammaññatā, na gelaññaṃ, na vaṅkatā hoti, atha kho pan’assa kāyacittāni passaddhāni lahūni mudūni kammaññāni suvisadāni ujukāniyeva honti. So imehi passaddhādīhi anuggahitakāyacitto tasmiṃ samaye amānusiṃ nāma ratiṃ anubhavati. Yaṃ sandhāya vuttaṃ

> “Suññāgāraṃ paviṭṭhassa, santacittassa bhikkhuno,  
> Amānusī rati hoti, sammā dhammaṃ vipassato.

> “Yato yato sammasati, khandhānaṃ udayabbayaṃ,  
> Labhatī pītipāmojjaṃ, amataṃ taṃ vijānatan” ti. <small>(dha. pa. 373-374)</small>

Evamassa imaṃ amānusiṃ ratiṃ sādhayamānā lahutādisampayuttā passaddhi uppajjati.

**Sukhan** ti vipassanāsukhaṃ. Tassa kira tasmiṃ samaye sakalasarīraṃ abhisandayamānaṃ atipaṇītaṃ sukhaṃ uppajjati.

**Adhimokkho** ti saddhā. Vipassanāsampayuttāyeva hi’ssa cittacetasikānaṃ atisayapasādabhūtā balavatī saddhā uppajjati.

**Paggaho** ti vīriyaṃ. Vipassanāsampayuttam eva hi’ssa asithilaṃ anaccāraddhaṃ supaggahitaṃ vīriyaṃ uppajjati.

**Upaṭṭhānan** ti sati. Vipassanāsampayuttāyeva hi’ssa supaṭṭhitā supatiṭṭhitā nikhātā acalā pabbatarājasadisā sati uppajjati. So yaṃ yaṃ ṭhānaṃ āvajjati samannāharati manasikaroti paccavekkhati, taṃ taṃ ṭhānamassa okkhanditvā pakkhanditvā dibbacakkhuno paraloko viya satiyā upaṭṭhāti.

**Upekkhā** ti vipassanupekkhā c’eva āvajjanupekkhā ca. Tasmiṃ hi’ssa samaye sabbasaṅkhāresu majjhattabhūtā vipassanupekkhāpi balavatī uppajjati. Manodvāre āvajjanupekkhāpi. Sā hi’ssa taṃ taṃ ṭhānaṃ āvajjantassa vissaṭṭhaindavajiramiva pattapuṭe pakkhitta tattanārāco viya ca sūrā tikhiṇā hutvā vahati.

**Nikantī** ti vipassanānikanti. Evaṃ obhāsādipaṭimaṇḍitāya hi’ssa vipassanāya ālayaṃ kurumānā sukhumā santākārā nikanti uppajjati. Yā nikanti kilesoti pariggahetum pi na sakkā hoti.

Yathā ca obhāse, evaṃ etesupi aññatarasmiṃ uppanne yogâvacaro “na vata me ito pubbe evarūpaṃ ñāṇaṃ uppannapubbaṃ, evarūpā pīti, passaddhi, sukhaṃ, adhimokkho, paggaho, upaṭṭhānaṃ, upekkhā, nikanti uppannapubbā, addhā maggappattosmi phalappattosmī” ti amaggam eva “maggo” ti aphalam eva ca “phalan” ti gaṇhāti. Tassa amaggaṃ “maggo” ti aphalaṃ “phalan” ti gaṇhato vipassanāvīthi ukkantā nāma hoti. So attano mūlakammaṭṭhānaṃ vissajjetvā nikantim eva assādento nisīdatīti.

#### CST735

Ettha ca obhāsādayo upakkilesavatthutāya upakkilesāti vuttā, na akusalattā. Nikanti pana upakkileso c’eva upakkilesavatthu ca. Vatthuvasen’eva cete dasa. Gāhavasena pana samatiṃsa honti. Kathaṃ? “Mama obhāso uppanno” ti gaṇhato hi diṭṭhigāho hoti, “manāpo vata obhāso uppanno” ti gaṇhato mānagāho, obhāsaṃ assādayato taṇhāgāho, iti obhāse diṭṭhimānataṇhāvasena tayo gāhā. Tathā sesesupīti evaṃ gāhavasena samatiṃsa upakkilesā honti. Tesaṃ vasena akusalo abyatto yogâvacaro obhāsādīsu kampati vikkhipati. Obhāsādīsu ekekaṃ “etaṃ mama, esohamasmi, eso me attā” ti <small>(ma. ni. 1.241)</small> samanupassati. Ten’āhu porāṇā

> “Obhāse c’eva ñāṇe ca, pītiyā ca vikampati,  
> Passaddhiyā sukhe ceva, yehi cittaṃ pavedhati.

> “Adhimokkhe ca paggāhe, upaṭṭhāne ca kampati,  
> Upekkhāvajjanāyañca, upekkhāya nikantiyā” ti. <small>(paṭi. ma. 2.7)</small>

### Maggāmaggavavatthānakathā

#### CST736

Kusalo pana paṇḍito byatto buddhisampanno yogâvacaro obhāsādīsu uppannesu “ayaṃ kho me obhāso uppanno, so kho panâyaṃ anicco saṅkhato paṭiccasamuppanno khayadhammo vayadhammo virāgadhammo nirodhadhammo” ti iti vā taṃ paññāya paricchindati upaparikkhati. Atha vā pan’assa evaṃ hoti, “sace obhāso attā bhaveyya, ‘attā’ti gahetuṃ vaṭṭeyya. Anattā ca panâyaṃ ‘attā’ti gahito. Tasmā so avasavattanaṭṭhena anattā, hutvā abhāvaṭṭhena anicco, uppādavayapaṭipīḷanaṭṭhena dukkho” ti sabbaṃ arūpasattake vuttanayena vitthāretabbaṃ. Yathā ca obhāse, evaṃ sesesupi.

So evaṃ upaparikkhitvā obhāsaṃ “netaṃ mama, nesohamasmi, na meso attā” ti <small>(ma. ni. 1.241)</small> samanupassati. Ñāṇaṃ…pe… nikantiṃ “netaṃ mama, nesohamasmi, na meso attā” ti <small>(ma. ni. 1.241)</small> samanupassati. Evaṃ samanupassanto obhāsādīsu na kampati na vedhati. Ten’āhu porāṇā

> “Imāni dasa ṭhānāni, paññāyassa pariccitā,  
> Dhammuddhaccakusalo hoti, na ca vikkhepaṃ gacchatī” ti. <small>(paṭi. ma. 2.7)</small>

So evaṃ vikkhepaṃ agacchanto taṃ samatiṃsavidhaṃ upakkilesajaṭaṃ vijaṭetvā obhāsādayo dhammā na maggo. Upakkilesavimuttaṃ pana vīthipaṭipannaṃ vipassanāñāṇaṃ maggoti maggañca amaggañca vavatthapeti. Tass’evaṃ “ayaṃ maggo, ayaṃ na maggo” ti maggañca amaggañca ñatvā ṭhitaṃ ñāṇaṃ **maggâmaggañāṇadassana-visuddhī** ti veditabbaṃ.

Ettāvatā ca pana tena tiṇṇaṃ saccānaṃ vavatthānaṃ kataṃ hoti. Kathaṃ? **Diṭṭhivisuddhiyaṃ** tāva nāmarūpassa vavatthāpanena **dukkhasaccassa** vavatthānaṃ kataṃ. **Kaṅkhāvitaraṇavisuddhiyaṃ** paccayapariggahaṇena **samudayasaccassa** vavatthānaṃ. Imissaṃ **maggâmaggañāṇadassana-visuddhiyaṃ** sammāmaggassa avadhāraṇena **maggasaccassa** vavatthānaṃ katanti, evaṃ lokiyen’eva tāva ñāṇena tiṇṇaṃ saccānaṃ vavatthānaṃ kataṃ hoti.

{{<eof>}}
    Iti sādhujanapāmojjatthāya kate Visuddhimagge<br>
    paññābhāvanâdhikāre Maggâmaggañāṇadassanavisuddhiniddeso nāma vīsatimo paricchedo.
{{</eof>}}