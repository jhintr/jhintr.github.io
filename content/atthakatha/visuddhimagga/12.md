---
title: "说神变品"
subtitle: "12:365-399"
lang: "pi"
date: 2022-07-25T19:28:23+08:00
lastmod: 2022-07-25T19:28:23+08:00
draft: false
brewing: true
weight: 12
js:
    - /js/vm2c.js
---

{{<subtitle>}}Iddhividhaniddeso{{</subtitle>}}

### Abhiññākathā

#### CST365

##### 1

Idāni yāsaṃ lokikâbhiññānaṃ vasena ayaṃ “samādhibhāvanā abhiññânisaṃsā” ti vuttā <small>(XI.122)</small>, tā abhiññā sampādetuṃ, yasmā pathavīkasiṇâdīsu adhigata-catutthajjhānena yoginā yogo kātabbo, — evañ hi’ssa sā samādhibhāvanā adhigatânisaṃsā c’eva bhavissati thiratarā ca, so adhigatânisaṃsāya thiratarāya samādhibhāvanāya samannāgato sukhen’eva paññābhāvanaṃ sampādessati, — tasmā abhiññākathaṃ tāva ārabhissāma.

##### 2

Bhagavatā hi adhigata-catutthajjhānasamādhīnaṃ kulaputtānaṃ samādhibhāvanânisaṃsa-dassanatthañ c’eva uttaruttari paṇīta-paṇīta-dhamma-desanatthañ ca,

> “So evaṃ samāhite citte parisuddhe pariyodāte anaṅgaṇe vigatûpakkilese mudubhūte kammaniye ṭhite āneñjappatte iddhividhāya cittaṃ abhinīharati abhininnāmeti. So anekavihitaṃ iddhividhaṃ paccanubhoti eko pi hutvā bahudhā hotī” ti <small>(dī. ni. 1.238)</small>

ādinā nayena, iddhividhaṃ, dibbasotadhātu-ñāṇaṃ, cetopariya-ñāṇaṃ, pubbe nivāsânussati-ñāṇaṃ, sattānaṃ cutûpapāte ñāṇan ti pañca lokikābhiññā vuttā.

Tattha “eko pi hutvā bahudhā hotī” ti ādikaṃ iddhivikubbanaṃ kātukāmena ādikammikena yoginā odātakasiṇa-pariyantesu aṭṭhasu kasiṇesu aṭṭha aṭṭha samāpattiyo nibbattetvā,

- kasiṇânulomato, kasiṇapaṭilomato, kasiṇânulomapaṭilomato,
- jhānânulomato, jhānapaṭilomato, jhānânulomapaṭilomato,
- jhānukkantikato, kasiṇukkantikato, jhāna-kasiṇukkantikato,
- aṅgasaṅkantito, ārammaṇasaṅkantito, aṅgârammaṇasaṅkantito,
- aṅgavavatthāpanato, ārammaṇavavatthāpanato ti

imehi cuddasahi ākārehi cittaṃ paridametabbaṃ.

#### CST366

##### 3

Katamaṃ pan’ettha kasiṇânulomaṃ…pe… katamaṃ ārammaṇavavatthāpanan ti? Idha bhikkhu pathavīkasiṇe jhānaṃ samāpajjati, tato āpokasiṇe ti evaṃ paṭipāṭiyā aṭṭhasu kasiṇesu satakkhattum pi sahassakkhattum pi samāpajjati, idaṃ **kasiṇânulomaṃ** nāma. Odātakasiṇato pana paṭṭhāya tath’eva paṭilomakkamena samāpajjanaṃ **kasiṇapaṭilomaṃ** nāma. Pathavīkasiṇato paṭṭhāya yāva odātakasiṇaṃ, odātakasiṇato pi paṭṭhāya yāva pathavīkasiṇan ti evaṃ anulomapaṭilomavasena punappunaṃ samāpajjanaṃ **kasiṇânulomapaṭilomaṃ** nāma.

##### 4

Paṭhamajjhānato pana paṭṭhāya paṭipāṭiyā yāva nevasaññanâsaññâyatanaṃ, tāva punappunaṃ samāpajjanaṃ **jhānânulomaṃ** nāma. Nevasaññanâsaññâyatanato paṭṭhāya yāva paṭhamajjhānaṃ, tāva punappunaṃ samāpajjanaṃ **jhānapaṭilomaṃ** nāma. Paṭhamajjhānato paṭṭhāya yāva nevasaññanâsaññâyatanaṃ, nevasaññanâsaññâyatanato paṭṭhāya yāva paṭhamajjhānan ti evaṃ anulomapaṭilomavasena punappunaṃ samāpajjanaṃ **jhānânulomapaṭilomaṃ** nāma.

##### 5

Pathavīkasiṇe pana paṭhamaṃ jhānaṃ samāpajjitvā tatth’eva tatiyaṃ samāpajjati, tato tad eva ugghāṭetvā ākāsānañcâyatanaṃ, tato ākiñcaññâyatanan ti evaṃ kasiṇaṃ anukkamitvā jhānass’eva ekantarikabhāvena ukkamanaṃ **jhānukkantikaṃ** nāma. Evaṃ āpokasiṇâdi-mūlikā pi yojanā kātabbā. Pathavīkasiṇe paṭhamaṃ jhānaṃ samāpajjitvā puna tad eva tejokasiṇe, tato nīlakasiṇe, tato lohitakasiṇe ti iminā nayena jhānaṃ anukkamitvā kasiṇass’eva ekantarikabhāvena ukkamanaṃ **kasiṇukkantikaṃ** nāma. Pathavīkasiṇe paṭhamaṃ jhānaṃ samāpajjitvā tato tejokasiṇe tatiyaṃ, nīlakasiṇaṃ ugghāṭetvā ākāsānañcâyatanaṃ, lohitakasiṇato ākiñcaññâyatanan ti iminā nayena jhānassa c’eva kasiṇassa ca ukkamanaṃ **jhānakasiṇukkantikaṃ** nāma.

##### 6

Pathavīkasiṇe pana paṭhamaṃ jhānaṃ samāpajjitvā tatth’eva itaresam pi samāpajjanaṃ **aṅgasaṅkantikaṃ** nāma. Pathavīkasiṇe paṭhamaṃ jhānaṃ samāpajjitvā tad eva āpokasiṇe…pe… tad eva odātakasiṇe ti evaṃ sabbakasiṇesu ekass’eva jhānassa samāpajjanaṃ **ārammaṇasaṅkantikaṃ** nāma. Pathavīkasiṇe paṭhamaṃ jhānaṃ samāpajjitvā āpokasiṇe dutiyaṃ, tejokasiṇe tatiyaṃ, vāyokasiṇe catutthaṃ, nīlakasiṇaṃ ugghāṭetvā ākāsānañcâyatanaṃ, pītakasiṇato viññāṇañcâyatanaṃ, lohitakasiṇato ākiñcaññâyatanaṃ, odātakasiṇato nevasaññanâsaññâyatanan ti evaṃ ekantarikavasena aṅgānañ ca ārammaṇānañ ca saṅkamanaṃ **aṅgârammaṇasaṅkantikaṃ** nāma.

##### 7

Paṭhamaṃ jhānaṃ pana pañcaṅgikan ti vavatthapetvā, dutiyaṃ tivaṅgikaṃ, tatiyaṃ duvaṅgikaṃ, tathā catutthaṃ, ākāsānañcâyatanaṃ…pe… nevasaññanâsaññâyatanan ti evaṃ jhānaṅgamattass’eva vavatthāpanaṃ **aṅgavavatthāpanaṃ** nāma. Tathā idaṃ pathavīkasiṇan ti vavatthapetvā, idaṃ āpokasiṇaṃ…pe… idaṃ odātakasiṇan ti evaṃ ārammaṇamattass’eva vavatthāpanaṃ **ārammaṇavavatthāpanaṃ** nāma. Aṅgârammaṇavavatthāpanam pi eke icchanti, Aṭṭhakathāsu pana anāgatattā addhā taṃ bhāvanāmukhaṃ na hoti.

#### CST367

##### 8

Imehi pana cuddasahi ākārehi cittaṃ aparidametvā, pubbe abhāvitabhāvano ādikammiko yogâvacaro iddhivikubbanaṃ sampādessatī ti n’etaṃ ṭhānaṃ vijjati. Ādikammikassa hi kasiṇaparikammam pi bhāro, satesu sahassesu vā eko va sakkoti. Katakasiṇaparikammassa nimittuppādanaṃ bhāro, satesu sahassesu vā eko va sakkoti. Uppanne nimitte taṃ vaḍḍhetvā appanâdhigamo bhāro, satesu sahassesu vā eko va sakkoti. Adhigatappanassa cuddasah’ākārehi cittaparidamanaṃ bhāro, satesu sahassesu vā eko va sakkoti. Cuddasah’ākārehi paridamitacittassâpi iddhivikubbanaṃ nāma bhāro, satesu sahassesu vā eko va sakkoti. Vikubbanappattassâpi khippanisantibhāvo nāma bhāro, satesu sahassesu vā eko va khippanisantī hoti.

##### 9

Therambatthale Mahārohaṇaguttattherassa gilānupaṭṭhānaṃ āgatesu tiṃsamattesu iddhimanta-sahassesu upasampadāya aṭṭhavassiko Rakkhitatthero viya. Tass’ānubhāvo Pathavīkasiṇaniddese <small>(IV.135)</small> vutto yeva. Taṃ pan’ass’ānubhāvaṃ disvā thero āha “āvuso, sace Rakkhito nâbhavissa, sabbe garahappattā assāma ‘Nāgarājānaṃ rakkhituṃ nâsakkhiṃsū’ ti, tasmā attanā gahetvā vicaritabbaṃ āvudhaṃ nāma malaṃ sodhetvā va gahetvā vicarituṃ vaṭṭatī” ti. Te therassa ovāde ṭhatvā tiṃsasahassā pi bhikkhū khippanisantino ahesuṃ.

##### 10

Khippanisantiyā pi ca sati parassa patiṭṭhābhāvo bhāro, satesu sahassesu vā eko va hoti. Giribhaṇḍavāhanapūjāya Mārena aṅgāravasse pavattite, ākāse pathaviṃ māpetvā aṅgāravassa-parittārako thero viya.

##### 11

Balavapubbayogānaṃ pana Buddha-paccekabuddha-aggasāvakâdīnaṃ vinā pi iminā vuttappakārena bhāvanânukkamena arahatta-paṭilābhen’eva idañ ca iddhivikubbanaṃ aññe ca paṭisambhidâdi-bhedā guṇā ijjhanti.

##### 12

Tasmā yathā piḷandhana-vikatiṃ kattukāmo suvaṇṇakāro aggidhamanâdīhi suvaṇṇaṃ muduṃ kammaññaṃ katvā va karoti, yathā ca bhājana-vikatiṃ kattukāmo kumbhakāro mattikaṃ suparimadditaṃ muduṃ katvā karoti, evam eva ādikammikena imehi cuddasah’ākārehi cittaṃ paridametvā chandasīsa-cittasīsa-vīriyasīsa-vīmaṃsāsīsa-samāpajjanavasena c’eva āvajjanâdi-vasībhāva-vasena ca muduṃ kammaññaṃ katvā iddhividhāya yogo karaṇīyo. Pubbahetusampannena pana kasiṇesu catutthajjhānamatte ciṇṇavasinā pi kātuṃ vaṭṭati. Yathā pan’ettha yogo kātabbo, taṃ vidhiṃ dassento Bhagavā “so evaṃ samāhite citte” ti ādim āha.

#### CST368

##### 13

Tatrâyaṃ pāḷinayânusāren’eva vinicchayakathā. Tattha **so** ti so adhigata-catutthajjhāno yogī. **Evan** ti catutthajjhānakkama-nidassanam etaṃ, iminā paṭhamajjhānâdhigamâdinā kamena catutthajjhānaṃ paṭilabhitvā ti vuttaṃ hoti. **Samāhite** ti iminā catutthajjhāna-samādhinā samāhite. **Citte** ti rūpāvacaracitte.

##### 14

**Parisuddhe** ti ādīsu pana upekkhāsatipārisuddhibhāvena parisuddhe. Parisuddhattā yeva **pariyodāte**, pabhassare ti vuttaṃ hoti. Sukhâdīnaṃ paccayānaṃ ghātena vihata-rāgâdi-aṅgaṇattā **anaṅgaṇe**. Anaṅgaṇattā yeva **vigatûpakkilese**. Aṅgaṇena hi taṃ cittaṃ upakkilissati. Subhāvitattā **mudubhūte**, vasībhāvappatte ti vuttaṃ hoti. Vase vattamānaṃ hi cittaṃ mudun ti vuccati. Muduttā yeva ca **kammaniye**, kammakkhame kammayogge ti vuttaṃ hoti.

##### 15

Muduṃ hi cittaṃ kammaniyaṃ hoti, sudantam iva suvaṇṇaṃ, tañ ca ubhayam pi subhāvitattā yevā ti. Yath’āha:

> “Nâhaṃ, bhikkhave, aññaṃ ekadhammam pi samanupassāmi, yaṃ evaṃ bhāvitaṃ bahulīkataṃ muduñ ca hoti kammaniyañ ca, yathayidaṃ, bhikkhave, cittan” ti. <small>(a. ni. 1.22)</small>

##### 16

Etesu parisuddhabhāvâdīsu ṭhitattā **ṭhite**, ṭhitattā yeva **āneñjappatte**, acale niriñjane ti vuttaṃ hoti. Mudukammaññabhāvena vā attano vase ṭhitattā ṭhite, saddhâdīhi pariggahitattā āneñjappatte.

##### 17

Saddhā-pariggahitaṃ hi cittaṃ assaddhiyena na iñjati, vīriya-pariggahitaṃ kosajjena na iñjati, sati-pariggahitaṃ pamādena na iñjati, samādhi-pariggahitaṃ uddhaccena na iñjati, paññā-pariggahitaṃ avijjāya na iñjati, obhāsagataṃ kilesandhakārena na iñjati. Imehi chahi dhammehi pariggahitaṃ āneñjappattaṃ hoti.

##### 18

Evaṃ aṭṭhaṅga-samannāgataṃ cittaṃ abhinīhārakkhamaṃ hoti abhiññā-sacchikaraṇīyānaṃ dhammānaṃ abhiññā-sacchikiriyāya.

##### 19

Aparo nayo. Catutthajjhāna-samādhinā **samāhite**. Nīvaraṇa-dūrabhāvena **parisuddhe**. Vitakkâdi-samatikkamena **pariyodāte**. Jhāna-paṭilābha-paccayānaṃ icchâvacarānaṃ abhāvena **anaṅgaṇe**. Abhijjhâdīnaṃ cittassa upakkilesānaṃ vigamena **vigatûpakkilese**. Ubhayam pi c’etaṃ Anaṅgaṇasutta-Vatthasuttânusārena <small>(ma. ni.)</small> veditabbaṃ. Vasippattiyā **mudubhūte**. Iddhipāda-bhāvûpagamena **kammaniye**. Bhāvanā-pāripūriyā paṇīta-bhāvûpagamena **ṭhite āneñjappatte**, yathā āneñjappattaṃ hoti, evaṃ ṭhite ti attho. Evam pi aṭṭhaṅga-samannāgataṃ cittaṃ abhinīhārakkhamaṃ hoti abhiññā-sacchikaraṇīyānaṃ dhammānaṃ abhiññā-sacchikiriyāya pādakaṃ padaṭṭhānabhūtan ti.

### Dasaiddhikathā

#### CST369

##### 20

**Iddhividhāya cittaṃ abhinīharati abhininnāmetī** ti ettha ijjhanaṭṭhena iddhi, nipphattiatthena paṭilābhaṭṭhena cā ti vuttaṃ hoti. Yañ hi nipphajjati paṭilabbhati ca, taṃ ijjhatī ti vuccati. Yath’āha:

> “Kāmaṃ kāmayamānassa, tassa ce taṃ samijjhatī” ti. <small>(su. ni. 773)</small>

Tathā,

> “Nekkhammaṃ ijjhatī ti iddhi… paṭiharatī ti pāṭihāriyaṃ… Arahattamaggo ijjhatī ti iddhi… paṭiharatī ti pāṭihāriyan” ti. <small>(paṭi. ma. 3.32)</small>

##### 21

Aparo nayo. Ijjhanaṭṭhena iddhi, upāyasampadāy’etam adhivacanaṃ. Upāyasampadā hi ijjhati, adhippetaphala-ppasavanato. Yath’āha:

> “Ayaṃ kho Citto gahapati sīlavā kalyāṇadhammo, sace paṇidahissati ‘anāgatam addhānaṃ rājā assaṃ cakkavattī’ ti, tassa kho ayaṃ[^21-1] ijjhissati sīlavato cetopaṇidhi visuddhattā” ti. <small>(saṃ. ni. 4.352)</small>

[^21-1]: Kosambi omits *tassa kho ayaṃ*.

##### 22

Aparo nayo. Etāya sattā ijjhantī ti iddhi. Ijjhantī ti iddhā vuddhā ukkaṃsagatā hontī ti vuttaṃ hoti. Sā dasavidhā. Yath’āha:

> “Kati[^22-1] iddhiyo ti? Dasa iddhiyo”.

Puna ca paraṃ āha: “Katamā dasa iddhiyo?

1. Adhiṭṭhānā iddhi,
1. vikubbanā iddhi,
1. manomayā iddhi,
1. ñāṇavipphārā iddhi,
1. samādhivipphārā iddhi,
1. ariyā iddhi,
1. kammavipākajā iddhi,
1. puññavato iddhi,
1. vijjāmayā iddhi,
1. tattha tattha sammāpayogapaccayā ijjhanaṭṭhena iddhī” ti. <small>(paṭi. ma. 3.9)</small>

[^22-1]: Kosambi omits.

#### CST370

##### 23

Tattha,

> “Pakatiyā eko bahukaṃ āvajjati, sataṃ vā sahassaṃ vā satasahassaṃ vā āvajjitvā ñāṇena adhiṭṭhāti ‘bahuko homī’” ti <small>(paṭi. ma. 3.10)</small>

evaṃ vibhajitvā dassitā iddhi adhiṭṭhānavasena nipphannattā **adhiṭṭhānā iddhi** nāma.

#### CST371

##### 24

> “So pakativaṇṇaṃ vijahitvā kumārakavaṇṇaṃ vā dasseti nāgavaṇṇaṃ vā…pe… vividham pi senābyūhaṃ dassetī” ti <small>(paṭi. ma. 3.13)</small>

evaṃ āgatā iddhi pakativaṇṇa-vijahana-vikāravasena pavattattā **vikubbanā iddhi** nāma.

#### CST372

##### 25

> “Idha bhikkhu imamhā kāyā aññaṃ kāyaṃ abhinimmināti rūpiṃ manomayan” ti <small>(paṭi. ma. 3.14)</small>

iminā nayena āgatā iddhi sarīrabbhantare aññass’eva manomayassa sarīrassa nipphattivasena pavattattā **manomayā iddhi** nāma.

#### CST373

##### 26

Ñāṇuppattito pana pubbe vā pacchā vā taṃkhaṇe vā ñāṇânubhāva-nibbatto viseso **ñāṇavipphārā iddhi** nāma. Vuttañ h’etaṃ:

> “Aniccânupassanāya niccasaññāya pahānaṭṭho ijjhatī ti ñāṇavipphārā iddhi…pe… arahattamaggena sabbakilesānaṃ pahānaṭṭho ijjhatī ti ñāṇavipphārā iddhi. Āyasmato Bākkulassa[^26-1] ñāṇavipphārā iddhi, Āyasmato Saṃkiccassa ñāṇavipphārā iddhi, Āyasmato Bhūtapālassa ñāṇavipphārā iddhī” ti. <small>(paṭi. ma. 3.15)</small>

[^26-1]: Kosambi as *Bakkula°*, always.

##### 27

Tattha āyasmā Bākkulo daharo va maṅgaladivase nadiyā nhāpiyamāno dhātiyā pamādena sote patito. Tam enaṃ maccho gilitvā Bārāṇasī-titthaṃ agamāsi. Tatra taṃ macchabandho gahetvā seṭṭhibhariyāya vikkiṇi. Sā macche sinehaṃ uppādetvā “aham eva naṃ pacissāmī” ti phālentī macchakucchiyaṃ suvaṇṇabimbaṃ viya dārakaṃ disvā “putto me laddho” ti somanassajātā ahosi. Iti macchakucchiyaṃ arogabhāvo āyasmato Bākkulassa pacchimabhavikassa tena attabhāvena paṭilabhitabba-arahatta-maggañāṇânubhāvena nibbattattā ñāṇavipphārā iddhi nāma. Vatthu pana vitthārena kathetabbaṃ.

##### 28

Saṃkiccattherassa pana gabbhagatass’eva mātā kālam akāsi. Tassā citakaṃ āropetvā sūlehi vijjhitvā jhāpiyamānāya dārako sūlakoṭiyā akkhikūṭe pahāraṃ labhitvā saddaṃ akāsi. Tato [^28-1] “dārako jīvatī” ti otāretvā kucchiṃ phāletvā dārakaṃ ayyikāya adaṃsu. So tāya paṭijaggito vuddhim anvāya pabbajitvā saha paṭisambhidāhi arahattaṃ pāpuṇi. Iti vuttanayen’eva dārucitakāya arogabhāvo āyasmato Saṃkiccassa ñāṇavipphārā iddhi nāma.

[^28-1]: Kosambi adds *naṃ*.

##### 29

Bhūtapāla-dārakassa pana pitā Rājagahe daliddamanusso. So dārūnaṃ atthāya sakaṭena aṭaviṃ gantvā dārubhāraṃ katvā sāyaṃ nagaradvāra-samīpaṃ patto. Ath’assa goṇā yugaṃ ossajjitvā nagaraṃ pavisiṃsu. So sakaṭamūle puttakaṃ nisīdāpetvā goṇānaṃ anupadaṃ gacchanto nagaram eva pāvisi. Tassa anikkhantass’eva dvāraṃ pihitaṃ. Dārakassa vāḷa-yakkhânucarite pi bahinagare tiyāma-rattiṃ arogabhāvo vuttanayen’eva ñāṇavipphārā iddhi nāma. Vatthu pana vitthāretabbaṃ.

#### CST374

##### 30

Samādhito pubbe vā pacchā vā taṃkhaṇe vā samathānubhāvanibbatto viseso **samādhivipphārā iddhi**. Vuttañ h’etaṃ “paṭhamajjhānena nīvaraṇānaṃ pahānaṭṭho ijjhatīti samādhivipphārā iddhi…pe… nevasaññanâsaññâyatanasamāpattiyā ākiñcaññâyatanasaññāya pahānaṭṭho ijjhatīti samādhivipphārā iddhi. Āyasmato sāriputtassa samādhivipphārā iddhi, āyasmato sañjīvassa, āyasmato khāṇukoṇḍaññassa, uttarāya upāsikāya, sāmāvatiyā upāsikāya samādhivipphārā iddhī” ti. <small>(paṭi. ma. 3.16)</small>

Tattha yadā **āyasmato sāriputtassa** mahāmoggallānattherena saddhiṃ kapotakandarāyaṃ viharato juṇhāya rattiyā navoropitehi kesehi ajjhokāse nisinnassa eko duṭṭhayakkho sahāyakena yakkhena vāriyamānopi sīse pahāramadāsi. Yassa meghassa viya gajjato saddo ahosi. Tadā thero tassa paharaṇasamaye samāpattiṃ appesi. Ath’assa tena pahārena na koci ābādho ahosi. Ayaṃ tassāyasmato samādhivipphārā iddhi. Vatthu pana udāne <small>(udā. 34)</small> āgatameva.

**Sañjīvattheraṃ** pana nirodhasamāpannaṃ kālakatoti sallakkhetvā gopālakādayo tiṇakaṭṭhagomayāni saṅkaḍḍhetvā aggiṃ adaṃsu. Therassa cīvare aṃsumattampi najjhāyittha. Ayamassa anupubbasamāpattivasena pavattasamathānubhāvanibbattattā samādhivipphārā iddhi. Vatthu pana sutte <small>(ma. ni. 1.507)</small> āgatameva.

**Khāṇukoṇḍaññatthero** pana pakatiyāva samāpattibahulo. So aññatarasmiṃ araññe rattiṃ samāpattiṃ appetvā nisīdi. Pañcasatā corā bhaṇḍakaṃ thenetvā gacchantā “idāni amhākaṃ anupathaṃ āgacchantā natthī” ti vissamitukāmā bhaṇḍakaṃ oropayamānā “khāṇuko ayan” ti maññamānā therasseva upari sabbabhaṇḍakāni ṭhapesuṃ. Tesaṃ vissamitvā gacchantānaṃ paṭhamaṃ ṭhapitabhaṇḍakassa gahaṇakāle kālaparicchedavasena thero vuṭṭhāsi. Te therassa calanākāraṃ disvā bhītā viraviṃsu. Thero “mā bhāyittha upāsakā, bhikkhu ahan” ti āha. Te āgantvā vanditvā theragatena pasādena pabbajitvā saha paṭisambhidāhi arahattaṃ pāpuṇiṃsu <small>(dha. pa. aṭṭha. 1.1)</small>. Ayam ettha pañcahi bhaṇḍakasatehi ajjhotthaṭassa therassa ābādhābhāvo samādhivipphārā iddhi.

**Uttarā** pana upāsikā puṇṇaseṭṭhissa dhītā. Tassā sirimā nāma gaṇikā issāpakatā tattatelakaṭāhaṃ sīse āsiñci. Uttarā taṃkhaṇaññeva mettaṃ samāpajji. Telaṃ pokkharapattato udakabindu viya vivaṭṭamānaṃ agamāsi. Ayamassā samādhivipphārā iddhi. Vatthu pana vitthāretabbaṃ.

**Sāmāvatī** nāma udenassa rañño aggamahesī. Māgaṇḍiyabrāhmaṇo attano dhītāya aggamahesiṭṭhānaṃ patthayamāno tassā vīṇāya āsīvisaṃ pakkhipāpetvā rājānaṃ āha “mahārāja, sāmāvatī taṃ māretukāmā vīṇāya āsīvisaṃ gahetvā pariharatī” ti. Rājā taṃ disvā kupito sāmāvatiṃ vadhissāmīti dhanuṃ āropetvā visapītaṃ khurappaṃ sannayhi. Sāmāvatī saparivārā rājānaṃ mettāya phari. Rājā n’eva saraṃ khipituṃ na oropetuṃ sakkonto vedhamāno aṭṭhāsi. Tato naṃ devī āha “kiṃ, mahārāja, kilamasī” ti? “Āma kilamāmī” ti. “Tena hi dhanuṃ oropehī” ti. Saro rañño pādamūleyeva pati. Tato naṃ devī “mahārāja, appaduṭṭhassa nappadussitabban” ti ovadi. Iti rañño saraṃ muñcituṃ avisahanabhāvo sāmāvatiyā upāsikāya samādhivipphārā iddhīti.

#### CST375

Paṭikkūlādīsu appaṭikkūlasaññivihārādikā pana **ariyā iddhi** nāma. Yath’āha: “katamā ariyā iddhi? Idha: bhikkhu sace ākaṅkhati ‘paṭikkūle appaṭikkūlasaññī vihareyyan’ti, appaṭikkūlasaññī tattha viharati…pe… upekkhako tattha viharati sato sampajāno” ti. <small>(paṭi. ma. 3.17)</small> Ayañ hi cetovasippattānaṃ ariyānaṃyeva sambhavato **ariyā iddhī** ti vuccati.

Etāya hi samannāgato khīṇāsavo bhikkhu paṭikkūle aniṭṭhe vatthusmiṃ mettāpharaṇaṃ vā dhātumanasikāraṃ vā karonto appaṭikkūlasaññī viharati. Appaṭikkūle iṭṭhe vatthusmiṃ asubhapharaṇaṃ vā aniccanti manasikāraṃ vā karonto paṭikkūlasaññī viharati. Tathā paṭikkūlāpaṭikkūlesu tad eva mettāpharaṇaṃ vā dhātumanasikāraṃ vā karonto appaṭikkūlasaññī viharati. Appaṭikkūlapaṭikkūlesu ca tad eva asubhapharaṇaṃ vā aniccanti manasikāraṃ vā karonto paṭikkūlasaññī viharati. Cakkhunā rūpaṃ disvā n’eva sumano hotīti ādinā nayena vuttaṃ pana chaḷaṅgupekkhaṃ pavattayamāno paṭikkūle ca appaṭikkūle ca tadubhayaṃ abhinivajjitvā upekkhako viharati sato sampajāno. Paṭisambhidāyañhi “kathaṃ paṭikkūle appaṭikkūlasaññī viharati? Aniṭṭhasmiṃ vatthusmiṃ mettāya vā pharati dhātuso vā upasaṃharatī” ti ādinā <small>(paṭi. ma. 3.17)</small> nayena ayameva attho vibhatto. Ayaṃ cetovasippattānaṃ ariyānaṃyeva sambhavato ariyā iddhīti vuccati.

#### CST376

Pakkhīādīnaṃ pana vehāsagamanādikā **kammavipākajā iddhi** nāma. Yath’āha: “katamā kammavipākajā iddhi? Sabbesaṃ pakkhīnaṃ sabbesaṃ devānaṃ ekaccānaṃ manussānaṃ ekaccānañca vinipātikānaṃ ayaṃ kammavipākajā iddhī” ti. <small>(paṭi. ma. 3.18)</small> Ettha hi sabbesaṃ pakkhīnaṃ jhānaṃ vā vipassanaṃ vā vināyeva ākāsena gamanaṃ. Tathā sabbesaṃ devānaṃ paṭhamakappikānañca ekaccānaṃ manussānaṃ. Tathā piyaṅkaramātā <small>(saṃ. ni. 1.240)</small> yakkhinī uttaramātā phussamittā dhammaguttāti evamādīnaṃ ekaccānaṃ vinipātikānaṃ ākāsena gamanaṃ kammavipākajā iddhīti.

#### CST377

Cakkavattiādīnaṃ vehāsagamanādikā pana **puññavato iddhi** nāma. Yath’āha “katamā puññavato iddhi? Rājā cakkavattī vehāsaṃ gacchati saddhiṃ caturaṅginiyā senāya antamaso assabandhagobandhapurise upādāya. Jotikassa gahapatissa puññavato iddhi. Jaṭilakassa gahapatissa puññavato iddhi. Ghositassa gahapatissa puññavato iddhi. Meṇḍakassa gahapatissa puññavato iddhi. Pañcannaṃ mahāpuññānaṃ puññavato iddhī” ti. Saṅkhepato pana paripākaṃ gate puññasambhāre ijjhanakaviseso puññavato iddhi.

Ettha ca **jotikassa** gahapatissa pathaviṃ bhinditvā maṇipāsādo uṭṭhahi. Catusaṭṭhi ca kapparukkhāti ayamassa puññavato iddhi. **Jaṭilakassa** asītihattho suvaṇṇapabbato nibbatti. **Ghositassa** sattasu ṭhānesu māraṇatthāya upakkame katepi arogabhāvo puññavato iddhi. **Meṇḍakassa** ekakarīsamatte padese sattaratanamayānaṃ meṇḍakānaṃ pātubhāvo puññavato iddhi. Pañca mahāpuññā nāma meṇḍakaseṭṭhi, tassa bhariyā candapadumasirī, putto dhanañcayaseṭṭhi, suṇisā sumanadevī, dāso puṇṇo nāmāti. Tesu seṭṭhissa sīsaṃ nhātassa ākāsaṃ ullokanakāle aḍḍhateḷasakoṭṭhasahassāni ākāsato rattasālīnaṃ pūrenti. Bhariyāya nāḷikodanamattampi gahetvā sakalajambudīpavāsike parivisamānāya bhattaṃ na khīyati. Puttassa sahassatthavikaṃ gahetvā sakalajambudīpavāsikānampi dentassa kahāpaṇā na khīyanti. Suṇisāya ekaṃ vīhitumbaṃ gahetvā sakalajambudīpavāsikānampi bhājayamānāya dhaññaṃ na khīyati. Dāsassa ekena naṅgalena kasato ito satta ito sattāti cuddasa maggā honti. Ayaṃ nesaṃ puññavato iddhi.

#### CST378

Vijjādharādīnaṃ vehāsagamanādikā pana **vijjāmayā iddhi**. Yath’āha “katamā vijjāmayā iddhi? Vijjādharā vijjaṃ parijapitvā vehāsaṃ gacchanti. Ākāse antalikkhe hatthimpi dassenti…pe… vividhampi senābyūhaṃ dassentī” ti. <small>(paṭi. ma. 3.18)</small>

#### CST379

Tena tena pana sammāpayogena tassa tassa kammassa ijjhanaṃ **tattha tattha sammāpayogapaccayā ijjhanaṭṭhena iddhi**. Yath’āha: “nekkhammena kāmacchandassa pahānaṭṭho ijjhatīti tattha tattha sammāpayogapaccayā ijjhanaṭṭhena iddhi…pe… arahattamaggena sabbakilesānaṃ pahānaṭṭho ijjhatīti tattha tattha sammāpayogapaccayā ijjhanaṭṭhena iddhī” ti. <small>(paṭi. ma. 3.18)</small> Ettha ca paṭipattisaṅkhātasseva sammāpayogassa dīpanavasena purimapāḷisadisāva pāḷi āgatā. Aṭṭhakathāyaṃ pana sakaṭabyūhādikaraṇavasena yaṃ kiñci sippakammaṃ yaṃ kiñci vejjakammaṃ tiṇṇaṃ bedānaṃ uggahaṇaṃ tiṇṇaṃ piṭakānaṃ uggahaṇaṃ antamaso kasanavapanādīni upādāya taṃ taṃ kammaṃ katvā nibbattaviseso tattha tattha sammāpayogapaccayā ijjhanaṭṭhena iddhīti āgatā. <small>(10)</small>

Iti imāsu dasasu iddhīsu iddhividhāyāti imasmiṃ pade adhiṭṭhānā iddhiyeva āgatā. Imasmiṃ panatthe vikubbanāmanomayāiddhiyopi icchitabbā eva.

#### CST380

**Iddhividhāyā** ti iddhikoṭṭhāsāya, iddhivikappāya vā. **Cittaṃ abhinīharati abhininnāmetī** ti so bhikkhu vuttappakāravasena tasmiṃ citte abhiññāpādake jāte iddhividhādhigamatthāya parikammacittaṃ abhinīharati kasiṇārammaṇato apanetvā iddhividhābhimukhaṃ peseti. **Abhininnāmetī** ti adhigantabbaiddhipoṇaṃ iddhipabbhāraṃ karoti. **So** ti so evaṃ katacittābhinīhāro bhikkhu. **Anekavihitan** ti anekavidhaṃ nānappakārakaṃ. **Iddhividhan** ti iddhikoṭṭhāsaṃ. **Paccanubhotī** ti paccanubhavati, phusati sacchikaroti pāpuṇātīti attho. Idānissa anekavihitabhāvaṃ dassento “ekopi hutvā” ti ādimāha. Tattha **ekopi hutvā** ti iddhikaraṇato pubbe pakatiyā ekopi hutvā. **Bahudhā hotī** ti bahūnaṃ santike caṅkamitukāmo vā sajjhāyaṃ vā kattukāmo pañhaṃ vā pucchitukāmo hutvā satampi sahassampi hoti. Kathaṃ panāyamevaṃ hoti? Iddhiyā catasso bhūmiyo cattāro pādā aṭṭha padāni soḷasa ca mūlāni sampādetvā ñāṇena adhiṭṭhahanto.

#### CST381

Tattha **catasso bhūmiyo** ti cattāri jhānāni veditabbāni. Vuttañ h’etaṃ dhammasenāpatinā “iddhiyā katamā catasso bhūmiyo? Vivekajabhūmi paṭhamaṃ jhānaṃ, pītisukhabhūmi dutiyaṃ jhānaṃ, upekkhāsukhabhūmi tatiyaṃ jhānaṃ, adukkhamasukhabhūmi catutthaṃ jhānaṃ. Iddhiyā imā catasso bhūmiyo iddhilābhāya iddhipaṭilābhāya iddhivikubbanatāya iddhivisavitāya iddhivasitāya iddhivesārajjāya saṃvattantī” ti. <small>(paṭi. ma. 3.9)</small> Ettha ca purimāni tīṇi jhānāni yasmā pītipharaṇena ca sukhapharaṇena ca sukhasaññañca lahusaññañca okkamitvā lahumudukammaññakāyo iddhiṃ pāpuṇāti, tasmā iminā pariyāyena iddhilābhāya saṃvattanato sambhārabhūmiyoti veditabbāni. Catutthajjhānaṃ pana iddhilābhāya pakatibhūmiyeva.

#### CST382

**Cattāro pādā** ti cattāro iddhipādā veditabbā. Vuttañ h’etaṃ “iddhiyā katame cattāro pādā? Idha bhikkhu chandasamādhipadhānasaṅkhārasamannāgataṃ iddhipādaṃ bhāveti. Vīriya… citta… vīmaṃsāsamādhipadhānasaṅkhārasamannāgataṃ iddhipādaṃ bhāveti. Iddhiyā ime cattāro pādā iddhilābhāya…pe… iddhivesārajjāya saṃvattantī” ti. <small>(paṭi. ma. 3.9)</small> Ettha ca chandahetuko chandādhiko vā samādhi **chandasamādhi**. Kattukamyatāchandaṃ adhipatiṃ karitvā paṭiladdhasamādhissetaṃ adhivacanaṃ. Padhānabhūtā saṅkhārā **padhānasaṅkhārā**. Catukiccasādhakassa sammappadhānavīriyassetaṃ adhivacanaṃ. **Samannāgatan** ti chandasamādhinā ca padhānasaṅkhārehi ca upetaṃ. **Iddhipādan** ti nipphattipariyāyena vā ijjhanaṭṭhena, ijjhanti etāya sattā iddhā vuddhā ukkaṃsagatā hontīti iminā vā pariyāyena iddhīti saṅkhaṃ gatānaṃ abhiññācittasampayuttānaṃ chandasamādhipadhānasaṅkhārānaṃ adhiṭṭhānaṭṭhena pādabhūtaṃ sesacittacetasikarāsinti attho. Vuttañ h’etaṃ “iddhipādoti tathābhūtassa vedanākkhandho…pe… viññāṇakkhandho” ti. <small>(vibha. 434)</small>

Atha vā pajjate anenāti pādo. Pāpuṇīyatīti attho. Iddhiyā pādo iddhipādo. Chandādīnametaṃ adhivacanaṃ. Yath’āha: “chandañce, bhikkhave, bhikkhu nissāya labhati samādhiṃ, labhati cittassekaggataṃ, ayaṃ vuccati chandasamādhi. So anuppannānaṃ pāpakānaṃ…pe… padahati, ime vuccanti padhānasaṅkhārā. Iti ayañca chando ayañca chandasamādhi ime ca padhānasaṅkhārā, ayaṃ vuccati, bhikkhave, chandasamādhipadhānasaṅkhārasamannāgato iddhipādo” ti. <small>(saṃ. ni. 5.825)</small> Evaṃ sesiddhipādesupi attho veditabbo.

#### CST383

**Aṭṭha padānī** ti chandādīni aṭṭha veditabbāni. Vuttañ h’etaṃ “iddhiyā katamāni aṭṭha padāni? Chandañce bhikkhu nissāya labhati samādhiṃ, labhati cittassekaggataṃ. Chando na samādhi, samādhi na chando. Añño chando, añño samādhi. Vīriyañce bhikkhu… cittañce bhikkhu… vīmaṃsañce bhikkhu nissāya labhati samādhiṃ, labhati cittassekaggataṃ. Vīmaṃsā na samādhi, samādhi na vīmaṃsā. Aññā vīmaṃsā, añño samādhi. Iddhiyā imāni aṭṭha padāni iddhilābhāya…pe… iddhivesārajjāya saṃvattantī” ti. <small>(paṭi. ma. 3.9)</small> Ettha hi iddhimuppādetukāmatāchando samādhinā ekato niyuttova iddhilābhāya saṃvattati; tathā vīriyādayo. Tasmā imāni aṭṭha padāni vuttānīti veditabbāni.

#### CST384

**Soḷasa mūlānī** ti soḷasahi ākārehi āneñjatā cittassa veditabbā. Vuttañ h’etaṃ: “iddhiyā kati mūlāni? Soḷasa mūlāni: anonataṃ cittaṃ kosajje na iñjatīti āneñjaṃ, anunnataṃ cittaṃ uddhacce na iñjatīti āneñjaṃ, anabhinataṃ cittaṃ rāge na iñjatīti āneñjaṃ, anapanataṃ cittaṃ byāpāde na iñjatīti āneñjaṃ, anissitaṃ cittaṃ diṭṭhiyā na iñjatīti āneñjaṃ, appaṭibaddhaṃ cittaṃ chandarāge na iñjatīti āneñjaṃ, vippamuttaṃ cittaṃ kāmarāge na iñjatīti āneñjaṃ, visaṃyuttaṃ cittaṃ kilese na iñjatīti āneñjaṃ, vimariyādikataṃ cittaṃ kilesamariyāde na iñjatīti āneñjaṃ, ekattagataṃ cittaṃ nānattakilese na iñjatīti āneñjaṃ, saddhāya pariggahitaṃ cittaṃ assaddhiye na iñjatīti āneñjaṃ, vīriyena pariggahitaṃ cittaṃ kosajje na iñjatīti āneñjaṃ, satiyā pariggahitaṃ cittaṃ pamāde na iñjatīti āneñjaṃ, samādhinā pariggahitaṃ cittaṃ uddhacce na iñjatīti āneñjaṃ, paññāya pariggahitaṃ cittaṃ avijjāya na iñjatīti āneñjaṃ, obhāsagataṃ cittaṃ avijjandhakāre na iñjatīti āneñjaṃ. Iddhiyā imāni soḷasa mūlāni iddhilābhāya…pe… iddhivesārajjāya saṃvattantī” ti. <small>(paṭi. ma. 3.9)</small>

Kāmañca esa attho evaṃ samāhite citteti ādināpi siddhoyeva, paṭhamajjhānādīnaṃ pana iddhiyā bhūmipādapadamūlabhāvadassanatthaṃ puna vutto. Purimo ca suttesu āgatanayo. Ayaṃ paṭisambhidāyaṃ. Iti ubhayattha asammohatthampi puna vutto.

#### CST385

**Ñāṇena adhiṭṭhahanto** ti svāyamete iddhiyā bhūmipādapadabhūte dhamme sampādetvā abhiññāpādakaṃ jhānaṃ samāpajjitvā vuṭṭhāya sace sataṃ icchati “sataṃ homi sataṃ homī” ti parikammaṃ katvā puna abhiññāpādakaṃ jhānaṃ samāpajjitvā vuṭṭhāya adhiṭṭhāti, adhiṭṭhānacittena saheva sataṃ hoti. Sahassādīsupi es’eva nayo. Sace evaṃ na ijjhati puna parikammaṃ katvā dutiyampi samāpajjitvā vuṭṭhāya adhiṭṭhātabbaṃ. Saṃyuttaṭṭhakathāyaṃ hi ekavāraṃ dvevāraṃ samāpajjituṃ vaṭṭatīti vuttaṃ. Tattha pādakajjhānacittaṃ nimittārammaṇaṃ. Parikammacittāni satārammaṇāni vā sahassārammaṇāni vā, tāni ca kho vaṇṇavasena, no paṇṇattivasena. Adhiṭṭhānacittampi tath’eva satārammaṇaṃ vā sahassārammaṇaṃ vā. Taṃ pubbe vuttaṃ appanācittamiva gotrabhuanantaraṃ ekameva uppajjati rūpāvacaracatutthajjhānikaṃ.

#### CST386

Yampi paṭisambhidāyaṃ vuttaṃ “pakatiyā eko bahukaṃ āvajjati sataṃ vā sahassaṃ vā satasahassaṃ vā, āvajjitvā ñāṇena adhiṭṭhāti ‘bahuko homī’ti, bahuko hoti, yathā **āyasmā cūḷapanthako”** ti. <small>(paṭi. ma. 3.10)</small> Tatrâpi **āvajjatī** ti parikammavasen’eva vuttaṃ. **Āvajjitvā ñāṇena adhiṭṭhātī** ti abhiññāñāṇavasena vuttaṃ. Tasmā bahukaṃ āvajjati, tato tesampi parikammacittānaṃ avasāne samāpajjati, samāpattito vuṭṭhahitvā puna bahuko homīti āvajjitvā tato paraṃ pavattānaṃ tiṇṇaṃ catunnaṃ vā pubbabhāgacittānaṃ anantarā uppannena sanniṭṭhāpanavasena adhiṭṭhānanti laddhanāmena ekeneva abhiññāñāṇena adhiṭṭhātīti evamettha attho daṭṭhabbo.

Yaṃ pana vuttaṃ “yathā **āyasmā cūḷapanthako”** ti, taṃ bahudhābhāvassa kāyasakkhidassanatthaṃ vuttaṃ. Taṃ pana vatthunā dīpetabbaṃ. Te kira dvebhātaro panthe jātattā panthakāti nāmaṃ labhiṃsu. Tesaṃ jeṭṭho mahāpanthako, so pabbajitvā saha paṭisambhidāhi arahattaṃ pāpuṇi. Arahā hutvā cūḷapanthakaṃ pabbājetvā

> Padumaṃ yathā kokanadaṃ sugandhaṃ, pāto siyā phullamavītagandhaṃ,  
> Aṅgīrasaṃ passa virocamānaṃ, tapantamādiccamivantalikkheti. <small>(a. ni. 5.195)</small>

Imaṃ gāthaṃ adāsi. So taṃ catūhi māsehi paguṇaṃ kātuṃ nāsakkhi. Atha naṃ thero abhabbo tvaṃ sāsaneti vihārato nīhari. Tasmiñca kāle thero bhattuddesako hoti. Jīvako theraṃ upasaṅkamitvā “sve, bhante, Bhagavatā saddhiṃ pañcabhikkhusatāni gahetvā amhākaṃ gehe bhikkhaṃ gaṇhathā” ti āha. Theropi ṭhapetvā cūḷapanthakaṃ sesānaṃ adhivāsemīti adhivāsesi.

Cūḷapanthako dvārakoṭṭhake ṭhatvā rodati. Bhagavā dibbacakkhunā disvā taṃ upasaṅkamitvā kasmā rodasīti āha. So taṃ pavattimācikkhi. Bhagavā na sajjhāyaṃ kātuṃ asakkonto mama sāsane abhabbo nāma hoti, mā soci bhikkhūti taṃ bāhāyaṃ gahetvā vihāraṃ pavisitvā iddhiyā pilotikakhaṇḍaṃ abhinimminitvā adāsi, handa bhikkhu imaṃ parimajjanto rajoharaṇaṃ rajoharaṇanti punappunaṃ sajjhāyaṃ karohīti. Tassa tathā karoto taṃ kāḷavaṇṇaṃ ahosi. So parisuddhaṃ vatthaṃ, natthettha doso, attabhāvassa panâyaṃ dosoti saññaṃ paṭilabhitvā pañcasu khandhesu ñāṇaṃ otāretvā vipassanaṃ vaḍḍhetvā anulomato gotrabhusamīpaṃ pāpesi. Ath’assa Bhagavā obhāsagāthā abhāsi

> “Rāgo rajo na ca pana reṇu vuccati,  
> Rāgassetaṃ adhivacanaṃ rajoti,  
> Etaṃ rajaṃ vippajahitvā paṇḍitā,  
> Viharanti te vigatarajassa sāsane.

> “Doso …pe….

> “Moho rajo na ca pana reṇu vuccati,  
> Mohassetaṃ adhivacanaṃ rajoti,  
> Etaṃ rajaṃ vippajahitvā paṇḍitā,  
> Viharanti te vigatarajassa sāsane” ti. <small>(mahāni. 209)</small>

Tassa gāthāpariyosāne catupaṭisambhidāchaḷabhiññāparivārā nava lokuttaradhammā hatthagatāva ahesuṃ.

Satthā dutiyadivase jīvakassa gehaṃ agamāsi saddhiṃ bhikkhusaṅghena. Atha dakkhiṇodakāvasāne yāguyā diyyamānāya hatthena pattaṃ pidahi. Jīvako kiṃ bhanteti pucchi. Vihāre eko bhikkhu atthīti. So purisaṃ pesesi “gaccha, ayyaṃ gahetvā sīghaṃ ehī” ti. Vihārato nikkhante pana bhagavati,

> Sahassakkhattumattānaṃ, nimminitvāna panthako,  
> Nisīdambavane ramme, yāva kālappavedanāti. <small>(theragā. 563)</small>

Atha so puriso gantvā kāsāvehi ekapajjotaṃ ārāmaṃ disvā āgantvā bhikkhūhi bharito bhante ārāmo, nāhaṃ jānāmi katamo so ayyoti āha. Tato naṃ Bhagavā āha “gaccha yaṃ paṭhamaṃ passasi, taṃ cīvarakaṇṇe gahetvā ‘satthā taṃ āmantetī’ti vatvā ānehī” ti. So taṃ gantvā therasseva cīvarakaṇṇe aggahesi. Tāvadeva sabbepi nimmitā antaradhāyiṃsu. Thero “gaccha tvan” ti taṃ uyyojetvā mukhadhovanādisarīrakiccaṃ niṭṭhapetvā paṭhamataraṃ gantvā pattāsane nisīdi. Idaṃ sandhāya vuttaṃ “yathā āyasmā cūḷapanthako” ti.

Tatra ye te bahū nimmitā te aniyametvā nimmitattā iddhimatā sadisāva honti. Ṭhānanisajjādīsu vā bhāsitatuṇhībhāvādīsu vā yaṃ yaṃ iddhimā karoti, taṃ tad eva karonti. Sace pana nānāvaṇṇe kātukāmo hoti, keci paṭhamavaye, keci majjhimavaye, keci pacchimavaye, tathā dīghakese, upaḍḍhamuṇḍe, muṇḍe, missakese, upaḍḍharattacīvare, paṇḍukacīvare, padabhāṇadhammakathāsarabhaññapañhapucchanapañhavissajjanarajanapacanacīvarasibbanadhovanādīni karonte aparepi vā nānappakārake kātukāmo hoti, tena pādakajjhānato vuṭṭhāya ettakā bhikkhū paṭhamavayā hontūti ādinā nayena parikammaṃ katvā puna samāpajjitvā vuṭṭhāya adhiṭṭhātabbaṃ. Adhiṭṭhānacittena saddhiṃ icchiticchitappakārāyeva hontīti. Esa nayo bahudhāpi hutvā eko hotītiādīsu.

Ayaṃ pana viseso, iminā bhikkhunā evaṃ bahubhāvaṃ nimminitvā puna “ekova hutvā caṅkamissāmi, sajjhāyaṃ karissāmi, pañhaṃ pucchissāmī” ti cintetvā vā, “ayaṃ vihāro appabhikkhuko, sace keci āgamissanti ‘kuto ime ettakā ekasadisā bhikkhū, addhā therassa esa ānubhāvo’ti maṃ jānissantī” ti appicchatāya vā antarāva “eko homī” ti icchantena pādakajjhānaṃ samāpajjitvā vuṭṭhāya “eko homī” ti parikammaṃ katvā puna samāpajjitvā vuṭṭhāya “eko homī” ti adhiṭṭhātabbaṃ. Adhiṭṭhānacittena saddhiṃyeva eko hoti. Evaṃ akaronto pana yathā paricchinnakālavasena sayameva eko hoti.

#### CST387

**Āvibhāvaṃ tirobhāvan** ti ettha āvibhāvaṃ karoti tirobhāvaṃ karotīti ayamattho. Idameva hi sandhāya paṭisambhidāyaṃ vuttaṃ “āvibhāvanti kenaci anāvaṭaṃ hoti appaṭicchannaṃ vivaṭaṃ pākaṭaṃ. Tirobhāvanti kenaci āvaṭaṃ hoti paṭicchannaṃ pihitaṃ paṭikujjitan” ti. <small>(paṭi. ma. 3.11)</small> Tatrâyaṃ iddhimā āvibhāvaṃ kātukāmo andhakāraṃ vā ālokaṃ karoti, paṭicchannaṃ vā vivaṭaṃ, anāpāthaṃ vā āpāthaṃ karoti. Kathaṃ? Ayañ hi yathā paṭicchannopi dūre ṭhitopi vā dissati, evaṃ attānaṃ vā paraṃ vā kātukāmo pādakajjhānato vuṭṭhāya idaṃ andhakāraṭṭhānaṃ ālokajātaṃ hotūti vā, idaṃ paṭicchannaṃ vivaṭaṃ hotūti vā, idaṃ anāpāthaṃ āpāthaṃ hotūti vā āvajjitvā parikammaṃ katvā vuttanayen’eva adhiṭṭhāti, saha adhiṭṭhānacittena yathādhiṭṭhitameva hoti. Pare dūre ṭhitāpi passanti. Sayampi passitukāmo passati.

#### CST388

Etaṃ pana pāṭihāriyaṃ kena katapubbanti? Bhagavatā. Bhagavā hi cūḷasubhaddāya nimantito vissakammunā nimmitehi pañcahi kūṭāgārasatehi Sāvatthito sattayojanabbhantaraṃ sāketaṃ gacchanto yathā sāketanagaravāsino Sāvatthivāsike, Sāvatthivāsino ca sāketavāsike passanti, evaṃ adhiṭṭhāsi. Nagaramajjhe ca otaritvā pathaviṃ dvidhā bhinditvā yāva avīciṃ ākāsañca dvidhā viyūhitvā yāva brahmalokaṃ dassesi.

Devorohaṇenapi ca ayamattho vibhāvetabbo. Bhagavā kira yamakapāṭihāriyaṃ katvā caturāsītipāṇasahassāni bandhanā pamocetvā atītā buddhā yamakapāṭihāriyāvasāne kuhiṃ gatāti āvajjitvā tāvatiṃsabhavanaṃ gatāti addasa. Athekena pādena pathavītalaṃ akkamitvā dutiyaṃ yugandharapabbate patiṭṭhapetvā puna purimapādaṃ uddharitvā sinerumatthakaṃ akkamitvā tattha paṇḍukambalasilātale vassaṃ upagantvā sannipatitānaṃ dasasahassacakkavāḷadevatānaṃ ādito paṭṭhāya abhidhammakathaṃ ārabhi. Bhikkhācāravelāya nimmitabuddhaṃ māpesi. So dhammaṃ deseti. Bhagavā nāgalatādantakaṭṭhaṃ khāditvā anotattadahe mukhaṃ dhovitvā uttarakurūsu piṇḍapātaṃ gahetvā anotattadahatīre paribhuñjati. Sāriputtatthero tattha gantvā Bhagavantaṃ vandati. Bhagavā ajja ettakaṃ dhammaṃ desesinti therassa nayaṃ deti. Evaṃ tayo māse abbocchinnaṃ abhidhammakathaṃ kathesi. Taṃ sutvā asītikoṭidevatānaṃ dhammābhisamayo ahosi.

Yamakapāṭihāriye sannipatitāpi dvādasayojanā parisā Bhagavantaṃ passitvāva gamissāmāti khandhāvāraṃ bandhitvā aṭṭhāsi. Taṃ cūḷaanāthapiṇḍikaseṭṭhiyeva sabbapaccayehi upaṭṭhāsi. Manussā kuhiṃ bhagavāti jānanatthāya anuruddhattheraṃ yāciṃsu. Thero ālokaṃ vaḍḍhetvā addasa dibbena cakkhunā tattha vassūpagataṃ Bhagavantaṃ disvā ārocesi.

Te bhagavato vandanatthāya mahāmoggallānattheraṃ yāciṃsu. Thero parisamajjheyeva mahāpathaviyaṃ nimujjitvā sinerupabbataṃ nibbijjhitvā tathāgatapādamūle bhagavato pāde vandamānova ummujjitvā Bhagavantaṃ etadavoca “jambudīpavāsino, bhante, bhagavato pāde vanditvā passitvāva gamissāmāti vadantī” ti. Bhagavā āha “kuhiṃ pana te, moggallāna, etarahi jeṭṭhabhātā dhammasenāpatī” ti? “Saṅkassanagare bhante” ti. “Moggallāna, maṃ daṭṭhukāmā sve saṅkassanagaraṃ āgacchantu, ahaṃ sve mahāpavāraṇapuṇṇamāsīuposathadivase saṅkassanagare otarissāmī” ti. “Sādhu, bhante” ti thero dasabalaṃ vanditvā āgatamaggeneva oruyha manussānaṃ santikaṃ sampāpuṇi. Gamanāgamanakāle ca yathā naṃ manussā passanti, evaṃ adhiṭṭhāsi. Idaṃ tāvettha mahāmoggallānatthero āvibhāvapāṭihāriyaṃ akāsi.

So evaṃ āgato taṃ pavattiṃ ārocetvā “dūranti saññaṃ akatvā katapātarāsāva nikkhamathā” ti āha. Bhagavā sakkassa devarañño ārocesi “mahārāja, sve manussalokaṃ gacchāmī” ti. Devarājā vissakammaṃ āṇāpesi “tāta, sve Bhagavā manussalokaṃ gantukāmo, tisso sopānapantiyo māpehi ekaṃ kanakamayaṃ, ekaṃ rajatamayaṃ, ekaṃ maṇimayan” ti. So tathā akāsi. Bhagavā dutiyadivase sinerumuddhani ṭhatvā puratthimalokadhātuṃ olokesi, anekāni cakkavāḷasahassāni vivaṭāni hutvā ekaṅgaṇaṃ viya pakāsiṃsu. Yathā ca puratthimena, evaṃ pacchimenapi uttarenapi dakkhiṇenapi sabbaṃ vivaṭamaddasa. Heṭṭhāpi yāva avīci, upari yāva akaniṭṭhabhavanaṃ, tāva addasa.

Taṃ divasaṃ kira lokavivaraṇaṃ nāma ahosi. Manussāpi deve passanti, devāpi manusse. Tattha n’eva manussā uddhaṃ ullokenti, na devā adho olokenti, sabbe sammukhāva aññamaññaṃ passanti. Bhagavā majjhe maṇimayena sopānena otarati, chakāmāvacaradevā vāmapasse kanakamayena, suddhāvāsā ca mahābrahmā ca dakkhiṇapasse rajatamayena. Devarājā pattacīvaraṃ aggahesi, mahābrahmā tiyojanikaṃ setacchattaṃ, suyāmo vāḷabījaniṃ, pañcasikho gandhabbaputto tigāvutamattaṃ beḷuvapaṇḍuvīṇaṃ gahetvā tathāgatassa pūjaṃ karonto otarati. Taṃdivasaṃ Bhagavantaṃ disvā buddhabhāvāya pihaṃ anuppādetvā ṭhitasatto nāma natthi. Idamettha Bhagavā āvibhāvapāṭihāriyaṃ akāsi.

Api ca tambapaṇṇidīpe talaṅgaravāsī dhammadinnattheropi tissamahāvihāre cetiyaṅgaṇasmiṃ nisīditvā “tīhi, bhikkhave, dhammehi samannāgato bhikkhu apaṇṇakapaṭipadaṃ paṭipanno hotī” ti apaṇṇakasuttaṃ <small>(a. ni. 3.16)</small> kathento heṭṭhāmukhaṃ bījaniṃ akāsi, yāva avīcito ekaṅgaṇaṃ ahosi. Tato uparimukhaṃ akāsi, yāva brahmalokā ekaṅgaṇaṃ ahosi. Thero nirayabhayena tajjetvā saggasukhena ca palobhetvā dhammaṃ desesi. Keci sotāpannā ahesuṃ, keci sakadāgāmī anāgāmī arahantoti.

#### CST389

Tirobhāvaṃ kātukāmo pana ālokaṃ vā andhakāraṃ karoti, appaṭicchannaṃ vā paṭicchannaṃ, āpāthaṃ vā anāpāthaṃ karoti. Kathaṃ? Ayañ hi yathā appaṭicchannopi samīpe ṭhitopi vā na dissati, evaṃ attānaṃ vā paraṃ vā kātukāmo pādakajjhānato vuṭṭhāya “idaṃ ālokaṭṭhānaṃ andhakāraṃ hotū” ti vā, “idaṃ appaṭicchannaṃ paṭicchannaṃ hotū” ti vā, “idaṃ āpāthaṃ anāpāthaṃ hotū” ti vā āvajjitvā parikammaṃ katvā vuttanayen’eva adhiṭṭhāti. Saha adhiṭṭhānacittena yathādhiṭṭhitameva hoti. Pare samīpe ṭhitāpi na passanti. Sayampi apassitukāmo na passati.

#### CST390

Etaṃ pana pāṭihāriyaṃ kena katapubbanti? Bhagavatā. Bhagavā hi yasaṃ kulaputtaṃ samīpe nisinnaṃyeva yathā naṃ pitā na passati, evamakāsi. Tathā vīsayojanasataṃ mahākappinassa paccuggamanaṃ katvā taṃ anāgāmiphale, amaccasahassañcassa sotāpattiphale patiṭṭhāpetvā, tassa anumaggaṃ āgatā sahassitthiparivārā anojādevī āgantvā samīpe nisinnāpi yathā saparisaṃ rājānaṃ na passati, tathā katvā “api, bhante, rājānaṃ passathā” ti vutte “kiṃ pana te rājānaṃ gavesituṃ varaṃ, udāhu attānan” ti? “Attānaṃ, bhante” ti vatvā nisinnāya tassā tathā dhammaṃ desesi, yathā sā saddhiṃ itthisahassena sotāpattiphale patiṭṭhāsi, amaccā anāgāmiphale, rājā arahatteti. Api ca tambapaṇṇidīpaṃ āgatadivase yathā attanā saddhiṃ āgate avasese rājā na passati, evaṃ karontena mahindattherenāpi idaṃ katameva <small>(pārā. aṭṭha. 1.tatiyasaṅgītikathā)</small>.

#### CST391

Api ca sabbam pi pākaṭaṃ pāṭihāriyaṃ āvibhāvaṃ nāma. Apākaṭapāṭihāriyaṃ tirobhāvaṃ nāma. Tattha pākaṭapāṭihāriye iddhipi paññāyati iddhimāpi. Taṃ yamakapāṭihāriyena dīpetabbaṃ. Tatra hi “idha tathāgato yamakapāṭihāriyaṃ karoti asādhāraṇaṃ sāvakehi. Uparimakāyato aggikkhandho pavattati, heṭṭhimakāyato udakadhārā pavattatī” ti <small>(paṭi. ma. 1.116)</small> evaṃ ubhayaṃ paññāyittha. Apākaṭapāṭihāriye iddhiyeva paññāyati, na iddhimā. Taṃ mahakasuttena <small>(saṃ. ni. 4.346)</small> ca brahmanimantanikasuttena <small>(ma. ni. 1.501 ādayo)</small> ca dīpetabbaṃ. Tatra hi āyasmato ca mahakassa, bhagavato ca iddhiyeva paññāyittha, na iddhimā.

Yath’āha:

> “Ekamantaṃ nisinno kho citto gahapati āyasmantaṃ mahakaṃ etadavoca ‘sādhu me, bhante, ayyo mahako uttarimanussadhammā iddhipāṭihāriyaṃ dassetū’ti. Tena hi tvaṃ gahapati āḷinde uttarāsaṅgaṃ paññāpetvā tiṇakalāpaṃ okāsehīti. ‘Evaṃ, bhante’ti kho citto gahapati āyasmato mahakassa paṭissutvā āḷinde uttarāsaṅgaṃ paññāpetvā tiṇakalāpaṃ okāsesi. Atha kho āyasmā mahako vihāraṃ pavisitvā tathārūpaṃ iddhābhisaṅkhāraṃ abhisaṅkhāsi, yathā tālacchiggaḷena ca aggaḷantarikāya ca acci nikkhamitvā tiṇāni jhāpesi, uttarāsaṅgaṃ na jhāpesī” ti. <small>(saṃ. ni. 4.346)</small>

Yathā cāha

> “Atha khvāhaṃ, bhikkhave, tathārūpaṃ iddhābhisaṅkhāraṃ abhisaṅkhāsiṃ ‘ettāvatā brahmā ca brahmaparisā ca brahmapārisajjā ca saddañca me sossanti, na ca maṃ dakkhissantī’ti antarahito imaṃ gāthaṃ abhāsiṃ

> ‘Bhave vāhaṃ bhayaṃ disvā, bhavañca vibhavesinaṃ,  
> Bhavaṃ nābhivadiṃ kiñci, nandiñca na upādiyi’n” ti. <small>(ma. ni. 1.504)</small>

#### CST392

Tirokuṭṭaṃ tiropākāraṃ tiropabbataṃ asajjamāno gacchati seyyathā pi ākāseti ettha **tirokuṭṭan** ti parakuṭṭaṃ, kuṭṭassa parabhāganti vuttaṃ hoti. Esa nayo itaresu. **Kuṭṭo** ti ca gehabhittiyā etamadhivacanaṃ. **Pākāro** ti gehavihāragāmādīnaṃ parikkhepapākāro. **Pabbato** ti paṃsupabbato vā pāsāṇapabbato vā. **Asajjamāno** ti alaggamāno. **Seyyathā pi ākāse** ti ākāse viya. Evaṃ gantukāmena pana ākāsakasiṇaṃ samāpajjitvā vuṭṭhāya kuṭṭaṃ vā pākāraṃ vā sinerucakkavāḷesupi aññataraṃ pabbataṃ vā āvajjitvā kataparikammena ākāso hotūti adhiṭṭhātabbo. Ākāsoyeva hoti. Adho otaritukāmassa, uddhaṃ vā ārohitukāmassa susiro hoti, vinivijjhitvā gantukāmassa chiddo. So tattha asajjamāno gacchati.

**Tipiṭakacūḷābhayatthero** panetthāha: “ākāsakasiṇasamāpajjanaṃ, āvuso, kimatthiyaṃ, kiṃ hatthiassādīni abhinimminitukāmo hatthiassādi kasiṇāni samāpajjati, nanu yattha katthaci kasiṇe parikammaṃ katvā aṭṭhasamāpattivasībhāvoyeva pamāṇaṃ. Yaṃ yaṃ icchati, taṃ tad eva hotī” ti. Bhikkhū āhaṃsu: “pāḷiyā, bhante, ākāsakasiṇaṃyeva āgataṃ, tasmā avassametaṃ vattabban” ti. Tatrâyaṃ pāḷi

> “Pakatiyā ākāsakasiṇasamāpattiyā lābhī hoti. Tirokuṭṭaṃ tiropākāraṃ tiropabbataṃ āvajjati. Āvajjitvā ñāṇena adhiṭṭhāti: ‘ākāso hotū’ti. Ākāso hoti. Tirokuṭṭaṃ tiropākāraṃ tiropabbataṃ asajjamāno gacchati. Yathā manussā pakatiyā aniddhimanto kenaci anāvaṭe aparikkhitte asajjamānā gacchanti, evam eva so iddhimā cetovasippatto tirokuṭṭaṃ tiropākāraṃ tiropabbataṃ asajjamāno gacchati, seyyathā pi ākāse” ti. <small>(paṭi. ma. 3.11)</small>

Sace pan’assa bhikkhuno adhiṭṭhahitvā gacchantassa antarā pabbato vā rukkho vā uṭṭheti, kiṃ puna samāpajjitvā adhiṭṭhātabbanti? Doso natthi. Puna samāpajjitvā adhiṭṭhānaṃ hi upajjhāyassa santike nissayaggahaṇasadisaṃ hoti. Iminā ca pana bhikkhunā ākāso hotūti adhiṭṭhitattā ākāso hotiyeva. Purimādhiṭṭhānabaleneva c’assa antarā añño pabbato vā rukkho vā utumayo uṭṭhahissatīti aṭṭhānamevetaṃ. Aññena iddhimatā nimmite pana paṭhamanimmānaṃ balavaṃ hoti. Itarena tassa uddhaṃ vā adho vā gantabbaṃ.

#### CST393

**Pathaviyāpi ummujjanimujjan** ti ettha ummujjanti uṭṭhānaṃ vuccati. Nimujjanti saṃsīdanaṃ. Ummujjañca nimujjañca ummujjanimujjaṃ. Evaṃ kātukāmena āpokasiṇaṃ samāpajjitvā uṭṭhāya ettake ṭhāne pathavī udakaṃ hotūti paricchinditvā parikammaṃ katvā vuttanayen’eva adhiṭṭhātabbaṃ. Saha adhiṭṭhānena yathā paricchinne ṭhāne pathavī udakameva hoti. So tattha ummujjanimujjaṃ karoti. Tatrâyaṃ pāḷi

> “Pakatiyā āpokasiṇasamāpattiyā lābhī hoti. Pathaviṃ āvajjati. Āvajjitvā ñāṇena adhiṭṭhāti: ‘udakaṃ hotū’ti. Udakaṃ hoti. So pathaviyā ummujjanimujjaṃ karoti. Yathā manussā pakatiyā aniddhimanto udake ummujjanimujjaṃ karonti, evam eva so iddhimā cetovasippatto pathaviyā ummujjanimujjaṃ karoti, seyyathā pi udake” ti. <small>(paṭi. ma. 3.11)</small>

Na kevalañca ummujjanimujjameva, nhānapānamukhadhovanabhaṇḍakadhovanādīsu yaṃ yaṃ icchati, taṃ taṃ karoti. Na kevalañca udakameva, sappitelamadhuphāṇitādīsupi yaṃ yaṃ icchati, taṃ taṃ idañcidañca ettakaṃ hotūti āvajjitvā parikammaṃ katvā adhiṭṭhahantassa yathādhiṭṭhitameva hoti. Uddharitvā bhājanagataṃ karontassa sappi sappimeva hoti. Telādīni telādīniyeva. Udakaṃ udakameva. So tattha temitukāmova temeti, na temitukāmo na temeti. Tasseva ca sā pathavī udakaṃ hoti sesajanassa pathavīyeva. Tattha manussā pattikāpi gacchanti, yānādīhipi gacchanti, kasikammādīnipi karontiyeva. Sace panâyaṃ tesampi udakaṃ hotūti icchati, hotiyeva. Paricchinnakālaṃ pana atikkamitvā yaṃ pakatiyā ghaṭataḷākādīsu udakaṃ, taṃ ṭhapetvā avasesaṃ paricchinnaṭṭhānaṃ pathavīyeva hoti.

#### CST394

**Udakepi abhijjamāne** ti ettha yaṃ udakaṃ akkamitvā saṃsīdati, taṃ bhijjamānanti vuccati. Viparītaṃ abhijjamānaṃ. Evaṃ gantukāmena pana pathavīkasiṇaṃ samāpajjitvā vuṭṭhāya ettake ṭhāne udakaṃ pathavī hotūti paricchinditvā parikammaṃ katvā vuttanayen’eva adhiṭṭhātabbaṃ. Saha adhiṭṭhānena yathā paricchinnaṭṭhāne udakaṃ pathavīyeva hoti. So tattha gacchati, tatrāyaṃ pāḷi

> “Pakatiyā pathavīkasiṇasamāpattiyā lābhī hoti. Udakaṃ āvajjati. Āvajjitvā ñāṇena adhiṭṭhāti: ‘pathavī hotū’ti. Pathavī hoti. So abhijjamāne udake gacchati. Yathā manussā pakatiyā aniddhimanto abhijjamānāya pathaviyā gacchanti, evam eva so iddhimā cetovasippatto abhijjamāne udake gacchati, seyyathā pi pathaviyan” ti. <small>(paṭi. ma. 3.11)</small>

Na kevalañca gacchati, yaṃ yaṃ iriyāpathaṃ icchati, taṃ taṃ karoti. Na kevalañca pathavimeva karoti, maṇisuvaṇṇapabbatarukkhādīsupi yaṃ yaṃ icchati, taṃ taṃ vuttanayen’eva āvajjitvā adhiṭṭhāti, yathādhiṭṭhitameva hoti. Tasseva ca taṃ udakaṃ pathavī hoti, sesajanassa udakameva, macchakacchapā ca udakakākādayo ca yathāruci vicaranti. Sace panâyaṃ aññesampi manussānaṃ taṃ pathaviṃ kātuṃ icchati, karotiyeva. Paricchinnakālātikkamena pana udakameva hoti.

#### CST395

**Pallaṅkena kamatī** ti pallaṅkena gacchati. **Pakkhī sakuṇo** ti pakkhehi yuttasakuṇo. Evaṃ kātukāmena pana pathavīkasiṇaṃ samāpajjitvā vuṭṭhāya sace nisinno gantumicchati, pallaṅkappamāṇaṃ ṭhānaṃ paricchinditvā parikammaṃ katvā vuttanayen’eva adhiṭṭhātabbaṃ. Sace nipanno gantukāmo hoti mañcappamāṇaṃ, sace padasā gantukāmo hoti maggappamāṇanti evaṃ yathānurūpaṃ ṭhānaṃ paricchinditvā vuttanayen’eva pathavī hotūti adhiṭṭhātabbaṃ, saha adhiṭṭhānena pathavīyeva hoti. Tatrâyaṃ pāḷi

> “Ākāsepi pallaṅkena kamati, seyyathā pi pakkhī sakuṇoti. Pakatiyā pathavīkasiṇasamāpattiyā lābhī hoti, ākāsaṃ āvajjati. Āvajjitvā ñāṇena adhiṭṭhāti: ‘pathavī hotū’ti. Pathavī hoti. So ākāse antalikkhe caṅkamatipi tiṭṭhatipi nisīdatipi seyyampi kappeti. Yathā manussā pakatiyā aniddhimanto pathaviyaṃ caṅkamantipi…pe… seyyampi kappenti, evam eva so iddhimā cetovasippatto ākāse antalikkhe caṅkamatipi…pe… seyyampi kappetī” ti. <small>(paṭi. ma. 3.11)</small>

Ākāse gantukāmena ca bhikkhunā dibbacakkhulābhināpi bhavitabbaṃ. Kasmā? Antare utusamuṭṭhānā vā pabbatarukkhādayo honti, nāgasupaṇṇādayo vā usūyantā māpenti, nesaṃ dassanatthaṃ. Te pana disvā kiṃ kātabbanti? Pādakajjhānaṃ samāpajjitvā vuṭṭhāya ākāso hotūti parikammaṃ katvā adhiṭṭhātabbaṃ. Thero panāha “samāpattisamāpajjanaṃ, āvuso, kimatthiyaṃ, nanu samāhitamevassa cittaṃ, tena yaṃ yaṃ ṭhānaṃ ākāso hotūti adhiṭṭhāti, ākāsoyeva hotī” ti. Kiñcâpi evamāha, atha kho tirokuṭṭapārihāriye vuttanayen’eva paṭipajjitabbaṃ.

Api ca okāse orohaṇatthampi iminā dibbacakkhulābhinā bhavitabbaṃ, ayañhi sace anokāse nhānatitthe vā gāmadvāre vā orohati. Mahājanassa pākaṭo hoti. Tasmā dibbacakkhunā passitvā anokāsaṃ vajjetvā okāse otaratīti.

#### CST396

Imepi candimasūriye evaṃmahiddhike evaṃmahānubhāve pāṇinā parāmasati parimajjatīti ettha candimasūriyānaṃ dvācattālīsayojanasahassassa upari caraṇena mahiddhikatā, tīsu dīpesu ekakkhaṇe ālokakaraṇena mahānubhāvatā veditabbā. Evaṃ upari caraṇaālokakaraṇehi vā mahiddhike teneva mahānubhāve. **Parāmasatī** ti pariggaṇhati ekadese vā chupati. **Parimajjatī** ti samantato ādāsatalaṃ viya parimajjati. Ayaṃ pan’assa iddhi abhiññāpādakajjhānavasen’eva ijjhati, natthettha kasiṇasamāpattiniyamo. Vuttañ h’etaṃ paṭisambhidāyaṃ

> “Imepi candimasūriye…pe… parimajjatīti idha so iddhimā cetovasippatto candimasūriye āvajjati, āvajjitvā ñāṇena adhiṭṭhāti: ‘hatthapāse hotū’ti. Hatthapāse hoti. So nisinnako vā nipannako vā candimasūriye pāṇinā āmasati parāmasati parimajjati. Yathā manussā pakatiyā aniddhimanto kiñcideva rūpagataṃ hatthapāse āmasanti parāmasanti parimajjanti, evam eva so iddhimā…pe… parimajjatī” ti. <small>(paṭi. ma. 3.12)</small>

Svāyaṃ yadi icchati gantvā parāmasituṃ, gantvā parāmasati, yadi pana idh’eva nisinnako vā nipannako vā parāmasitukāmo hoti, hatthapāse hotūti adhiṭṭhāti, adhiṭṭhānabalena vaṇṭā muttatālaphalaṃ viya āgantvā hatthapāse ṭhite vā parāmasati, hatthaṃ vā vaḍḍhetvā. Vaḍḍhentassa pana kiṃ upādiṇṇakaṃ vaḍḍhati, anupādiṇṇakanti? Upādiṇṇakaṃ nissāya anupādiṇṇakaṃ vaḍḍhati.

Tattha **tipiṭakacūḷanāgatthero** āha “kiṃ panāvuso, upādiṇṇakaṃ khuddakampi mahantampi na hoti, nanu yadā bhikkhu tālacchiddādīhi nikkhamati, tadā upādiṇṇakaṃ khuddakaṃ hoti. Yadā mahantaṃ attabhāvaṃ karoti, tadā mahantaṃ hoti mahāmoggallānattherassa viyā” ti.

### Nandopanandanāgadamanakathā

Ekasmiṃ kira samaye anāthapiṇḍiko gahapati bhagavato dhammadesanaṃ sutvā “sve, bhante, pañcahi bhikkhusatehi saddhiṃ amhākaṃ gehe bhikkhaṃ gaṇhathā” ti nimantetvā pakkami. Bhagavā adhivāsetvā taṃdivasāvasesaṃ rattibhāgañca vītināmetvā paccūsasamaye dasasahassilokadhātuṃ olokesi. Ath’assa **nandopanando** nāma nāgarājā ñāṇamukhe āpāthamāgacchi. Bhagavā “ayaṃ nāgarājā mayhaṃ ñāṇamukhe āpāthamāgacchi, atthi nu kho assa upanissayo” ti āvajjento “ayaṃ micchādiṭṭhiko tīsu ratanesu appasannoti disvā ko nu kho imaṃ micchādiṭṭhito viveceyyā” ti āvajjento mahāmoggallānattheraṃ addasa.

Tato pabhātāya rattiyā sarīrapaṭijagganaṃ katvā āyasmantaṃ ānandaṃ āmantesi: “ānanda, pañcannaṃ bhikkhusatānaṃ ārocehi tathāgato devacārikaṃ gacchatī” ti. Taṃ divasañca nandopanandassa āpānabhūmiṃ sajjayiṃsu. So dibbaratanapallaṅke dibbena setacchattena dhāriyamānena tividhanāṭakehi c’eva nāgaparisāya ca parivuto dibbabhājanesu upaṭṭhāpitaṃ annapānavidhiṃ olokayamāno nisinno hoti. Atha Bhagavā yathā nāgarājā passati, tathā katvā tassa vitānamatthakeneva pañcahi bhikkhusatehi saddhiṃ tāvatiṃsadevalokābhimukho pāyāsi.

Tena kho pana samayena nandopanandassa nāgarājassa evarūpaṃ pāpakaṃ diṭṭhigataṃ uppannaṃ hoti: “ime hi nāma muṇḍakā samaṇakā amhākaṃ uparūparibhavanena devānaṃ tāvatiṃsānaṃ bhavanaṃ pavisantipi nikkhamantipi, na dāni ito paṭṭhāya imesaṃ amhākaṃ matthake pādapaṃsuṃ okirantānaṃ gantuṃ dassāmī” ti uṭṭhāya sinerupādaṃ gantvā taṃ attabhāvaṃ vijahitvā sineruṃ sattakkhattuṃ bhogehi parikkhipitvā upari phaṇaṃ katvā tāvatiṃsabhavanaṃ avakujjena phaṇena gahetvā adassanaṃ gamesi.

Atha kho āyasmā raṭṭhapālo Bhagavantaṃ etadavoca “pubbe, bhante, imasmiṃ padese ṭhito sineruṃ passāmi, sineruparibhaṇḍaṃ passāmi, tāvatiṃsaṃ passāmi, vejayantaṃ passāmi, vejayantassa pāsādassa upari dhajaṃ passāmi. Ko nu kho, bhante, hetu ko paccayo, yaṃ etarahi n’eva sineruṃ passāmi…pe… na vejayantassa pāsādassa upari dhajaṃ passāmī” ti. “Ayaṃ, raṭṭhapāla, nandopanando nāma nāgarājā tumhākaṃ kupito sineruṃ sattakkhattuṃ bhogehi parikkhipitvā upari phaṇena paṭicchādetvā andhakāraṃ katvā ṭhito” ti. “Damemi naṃ, bhante” ti. Na Bhagavā anujāni. Atha kho āyasmā bhaddiyo āyasmā rāhuloti anukkamena sabbepi bhikkhū uṭṭhahiṃsu. Na Bhagavā anujāni.

Avasāne mahāmoggallānatthero “ahaṃ, bhante, damemi nan” ti āha. “Damehi moggallānā” ti Bhagavā anujāni. Thero attabhāvaṃ vijahitvā mahantaṃ nāgarājavaṇṇaṃ abhinimminitvā nandopanandaṃ cuddasakkhattuṃ bhogehi parikkhipitvā tassa phaṇamatthake attano phaṇaṃ ṭhapetvā sinerunā saddhiṃ abhinippīḷesi. Nāgarājā padhūmāyi. Theropi na tuyhaṃyeva sarīre dhūmo atthi, mayhampi atthīti padhūmāyi. Nāgarājassa dhūmo theraṃ na bādhati. Therassa pana dhūmo nāgarājānaṃ bādhati. Tato nāgarājā pajjali. Theropi na tuyhaṃyeva sarīre aggi atthi, mayhampi atthīti pajjali. Nāgarājassa tejo theraṃ na bādhati. Therassa pana tejo nāgarājānaṃ bādhati. Nāgarājā ayaṃ maṃ sinerunā abhinippīḷetvā dhūmāyati c’eva pajjalati cāti cintetvā “bho tvaṃ kosī” ti paṭipucchi. “Ahaṃ kho, nanda, moggallāno” ti. “Bhante, attano bhikkhubhāvena tiṭṭhāhī” ti.

Thero taṃ attabhāvaṃ vijahitvā tassa dakkhiṇakaṇṇasotena pavisitvā vāmakaṇṇasotena nikkhami, vāmakaṇṇasotena pavisitvā dakkhiṇakaṇṇasotena nikkhami, tathā dakkhiṇanāsasotena pavisitvā vāmanāsasotena nikkhami, vāmanāsasotena pavisitvā dakkhiṇanāsasotena nikkhami. Tato nāgarājā mukhaṃ vivari. Thero mukhena pavisitvā antokucchiyaṃ pācīnena ca pacchimena ca caṅkamati. Bhagavā “moggallāna, manasikarohi mahiddhiko esa nāgo” ti āha. Thero “mayhaṃ kho, bhante, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, tiṭṭhatu, bhante, nandopanando, ahaṃ nandopanandasadisānaṃ nāgarājānaṃ satampi sahassampi satasahassampi dameyyan” ti āha.

Nāgarājā cintesi “pavisanto tāva me na diṭṭho, nikkhamanakāle dāni naṃ dāṭhantare pakkhipitvā saṅkhādissāmī” ti cintetvā nikkhama bhante, mā maṃ antokucchiyaṃ aparāparaṃ caṅkamanto bādhayitthāti āha. Thero nikkhamitvā bahi aṭṭhāsi. Nāgarājā ayaṃ soti disvā nāsavātaṃ vissajji. Thero catutthaṃ jhānaṃ samāpajji. Lomakūpampissa vāto cāletuṃ nāsakkhi. Avasesā bhikkhū kira ādito paṭṭhāya sabbapāṭihāriyāni kātuṃ sakkuṇeyyuṃ, imaṃ pana ṭhānaṃ patvā evaṃ khippanisantino hutvā samāpajjituṃ na sakkhissantīti tesaṃ Bhagavā nāgarājadamanaṃ nānujāni.

Nāgarājā “ahaṃ imassa samaṇassa nāsavātena lomakūpampi cāletuṃ nāsakkhiṃ, mahiddhiko samaṇo” ti cintesi. Thero attabhāvaṃ vijahitvā supaṇṇarūpaṃ abhinimminitvā supaṇṇavātaṃ dassento nāgarājānaṃ anubandhi. Nāgarājā taṃ attabhāvaṃ vijahitvā māṇavakavaṇṇaṃ abhinimminitvā “bhante, tumhākaṃ saraṇaṃ gacchāmī” ti vadanto therassa pāde vandi. Thero “satthā, nanda, āgato, ehi gamissāmā” ti nāgarājānaṃ damayitvā nibbisaṃ katvā gahetvā bhagavato santikaṃ agamāsi. Nāgarājā Bhagavantaṃ vanditvā “bhante, tumhākaṃ saraṇaṃ gacchāmī” ti āha. Bhagavā “sukhī hohi, nāgarājā” ti vatvā bhikkhusaṅghaparivuto anāthapiṇḍikassa nivesanaṃ agamāsi.

Anāthapiṇḍiko “kiṃ, bhante, atidivā āgatatthā” ti āha. Moggallānassa ca nandopanandassa ca saṅgāmo ahosī ti. Kassa, bhante, jayo, kassa parājayoti. Moggallānassa jayo, nandassa parājayoti. Anāthapiṇḍiko “adhivāsetu me, bhante, Bhagavā sattāhaṃ ekapaṭipāṭiyā bhattaṃ, sattāhaṃ therassa sakkāraṃ karissāmī” ti vatvā sattāhaṃ buddhapamukhānaṃ pañcannaṃ bhikkhusatānaṃ mahāsakkāraṃ akāsi. Iti imaṃ imasmiṃ nandopanandadamane kataṃ mahantaṃ attabhāvaṃ sandhāyetaṃ vuttaṃ “yadā mahantaṃ attabhāvaṃ karoti, tadā mahantaṃ hoti mahāmoggallānattherassa viyā” ti. Evaṃ vuttepi bhikkhū upādiṇṇakaṃ nissāya anupādiṇṇakameva vaḍḍhatīti āhaṃsu. Ayameva c’ettha yutti.

So evaṃ katvā na kevalaṃ candimasūriye parāmasati. Sace icchati pādakathalikaṃ katvā pāde ṭhapeti, pīṭhaṃ katvā nisīdati, mañcaṃ katvā nipajjati, apassenaphalakaṃ katvā apassayati. Yathā ca eko, evaṃ aparopi. Anekesupi hi bhikkhusatasahassesu evaṃ karontesu tesañca ekamekassa tath’eva ijjhati. Candimasūriyānañca gamanampi ālokakaraṇampi tath’eva hoti. Yathā hi pātisahassesu udakapūresu sabbapātīsu ca candamaṇḍalāni dissanti. Pākatikameva ca candassa gamanaṃ ālokakaraṇañca hoti. Tathūpamametaṃ pāṭihāriyaṃ.

#### CST397

**Yāva brahmalokāpī** ti brahmalokampi paricchedaṃ katvā. **Kāyena vasaṃ vattetī** ti tattha brahmaloke kāyena attano vasaṃ vatteti. Tassattho pāḷiṃ anugantvā veditabbo. Ayañhettha pāḷi

> “Yāva brahmalokāpi kāyena vasaṃ vattetīti. Sace so iddhimā cetovasippatto brahmalokaṃ gantukāmo hoti, dūrepi santike adhiṭṭhāti santike hotūti, santike hoti. Santikepi dūre adhiṭṭhāti dūre hotūti, dūre hoti. Bahukampi thokanti adhiṭṭhāti thokaṃ hotūti, thokaṃ hoti. Thokampi bahukanti adhiṭṭhāti bahukaṃ hotūti, bahukaṃ hoti. Dibbena cakkhunā tassa brahmuno rūpaṃ passati. Dibbāya sotadhātuyā tassa brahmuno saddaṃ suṇāti. Cetopariyañāṇena tassa brahmuno cittaṃ pajānāti. Sace so iddhimā cetovasippatto dissamānena kāyena brahmalokaṃ gantukāmo hoti, kāyavasena cittaṃ pariṇāmeti, kāyavasena cittaṃ adhiṭṭhāti, kāyavasena cittaṃ pariṇāmetvā kāyavasena cittaṃ adhiṭṭhahitvā sukhasaññañca lahusaññañca okkamitvā dissamānena kāyena brahmalokaṃ gacchati. Sace so iddhimā cetovasippatto adissamānena kāyena brahmalokaṃ gantukāmo hoti, cittavasena kāyaṃ pariṇāmeti, cittavasena kāyaṃ adhiṭṭhāti. Cittavasena kāyaṃ pariṇāmetvā cittavasena kāyaṃ adhiṭṭhahitvā sukhasaññañca lahusaññañca okkamitvā adissamānena kāyena brahmalokaṃ gacchati. So tassa brahmuno purato rūpaṃ abhinimmināti manomayaṃ sabbaṅgapañcaṅgiṃ ahīnindriyaṃ. Sace so iddhimā caṅkamati, nimmitopi tattha caṅkamati. Sace so iddhimā tiṭṭhati, nisīdati, seyyaṃ kappeti, nimmitopi tattha seyyaṃ kappeti. Sace so iddhimā dhūmāyati, pajjalati, dhammaṃ bhāsati, pañhaṃ pucchati, pañhaṃ puṭṭho vissajjeti, nimmitopi tattha pañhaṃ puṭṭho vissajjeti. Sace so iddhimā tena brahmunā saddhiṃ santiṭṭhati, sallapati, sākacchaṃ samāpajjati, nimmitopi tattha tena brahmunā saddhiṃ santiṭṭhati, sallapati, sākacchaṃ samāpajjati. Yaṃ yadeva hi so iddhimā karoti, taṃ tad eva nimmito karotī” ti. <small>(paṭi. ma. 3.12)</small>

Tattha **dūrepi santike adhiṭṭhātī** ti pādakajjhānato vuṭṭhāya dūre devalokaṃ vā brahmalokaṃ vā āvajjati santike hotūti. Āvajjitvā parikammaṃ katvā puna samāpajjitvā ñāṇena adhiṭṭhāti santike hotūti, santike hoti. Esa nayo sesapadesupi.

Tattha ko dūraṃ gahetvā santikaṃ akāsīti? Bhagavā. Bhagavā hi yamakapāṭihāriyāvasāne devalokaṃ gacchanto yugandharañca sineruñca santike katvā pathavītalato ekapādaṃ yugandhare patiṭṭhapetvā dutiyaṃ sinerumatthake ṭhapesi. Añño ko akāsi? Mahāmoggallānatthero. Thero hi Sāvatthito bhattakiccaṃ katvā nikkhantaṃ dvādasayojanikaṃ parisaṃ tiṃsayojanaṃ saṅkassanagaramaggaṃ saṅkhipitvā taṅkhaṇaññeva sampāpesi.

Api ca tambapaṇṇidīpe **cūḷasamuddatthero** pi akāsi. Dubbhikkhasamaye kira therassa santikaṃ pātova satta bhikkhusatāni āgamaṃsu. Thero “mahā bhikkhusaṅgho kuhiṃ bhikkhācāro bhavissatī” ti cintento sakalatambapaṇṇidīpe adisvā “paratīre pāṭaliputte bhavissatī” ti disvā bhikkhū pattacīvaraṃ gāhāpetvā “ethāvuso, bhikkhācāraṃ gamissāmā” ti pathaviṃ saṅkhipitvā pāṭaliputtaṃ gato. Bhikkhū “kataraṃ, bhante, imaṃ nagaran” ti pucchiṃsu. Pāṭaliputtaṃ, āvusoti. Pāṭaliputtaṃ nāma dūre bhanteti. Āvuso, mahallakattherā nāma dūrepi gahetvā santike karontīti. Mahāsamuddo kuhiṃ, bhanteti? Nanu, āvuso, antarā ekaṃ nīlamātikaṃ atikkamitvā āgatatthāti? Āma, bhante. Mahāsamuddo pana mahantoti. Āvuso, mahallakattherā nāma mahantampi khuddakaṃ karontīti.

Yathā cāyaṃ, evaṃ **tissadattatthero** pi sāyanhasamaye nhāyitvā katuttarāsaṅgo mahābodhiṃ vandissāmīti citte uppanne santike akāsi.

Santikaṃ pana gahetvā ko dūramakāsīti? Bhagavā. Bhagavā hi attano ca aṅgulimālassa <small>(ma. ni. 2.348)</small> ca antaraṃ santikampi dūramakāsīti.

Atha ko bahukaṃ thokaṃ akāsīti? **Mahākassapatthero**. Rājagahe kira nakkhattadivase pañcasatā kumāriyo candapūve gahetvā nakkhattakīḷanatthāya gacchantiyo Bhagavantaṃ disvā kiñci nādaṃsu. Pacchato āgacchantaṃ pana theraṃ disvā amhākaṃ thero eti pūvaṃ dassāmāti sabbā pūve gahetvā theraṃ upasaṅkamiṃsu. Thero pattaṃ nīharitvā sabbaṃ ekapattapūramattamakāsi. Bhagavā theraṃ āgamayamāno purato nisīdi. Thero āharitvā bhagavato adāsi.

**Illisaseṭṭhivatthusmiṃ** pana **mahāmoggallānatthero** thokaṃ bahukamakāsi, **kākavaliyavatthusmiñca** bhagavā. Mahākassapatthero kira sattāhaṃ samāpattiyā vītināmetvā daliddasaṅgahaṃ karonto kākavaliyassa nāma duggatamanussassa gharadvāre aṭṭhāsi. Tassa jāyā theraṃ disvā patino pakkaṃ aloṇambilayāguṃ patte ākiri. Thero taṃ gahetvā bhagavato hatthe ṭhapesi. Bhagavā mahābhikkhusaṅghassa pahonakaṃ katvā adhiṭṭhāsi. Ekapattena ābhatā sabbesaṃ pahosi. Kākavaliyopi sattame divase seṭṭhiṭṭhānaṃ alatthāti.

Na kevalañca thokassa bahukaraṇaṃ, madhuraṃ amadhuraṃ, amadhuraṃ madhurantiādīsupi yaṃ yaṃ icchati, sabbaṃ iddhimato ijjhati. Tathā hi **mahāanuḷatthero** nāma sambahule bhikkhū piṇḍāya caritvā sukkhabhattameva labhitvā gaṅgātīre nisīditvā paribhuñjamāne disvā gaṅgāya udakaṃ sappimaṇḍanti adhiṭṭhahitvā sāmaṇerānaṃ saññaṃ adāsi. Te thālakehi āharitvā bhikkhusaṅghassa adaṃsu. Sabbe madhurena sappimaṇḍena bhuñjiṃsūti.

**Dibbena** **cakkhunā** ti idh’eva ṭhito ālokaṃ vaḍḍhetvā tassa brahmuno rūpaṃ passati. Idh’eva ca ṭhito sabbaṃ tassa bhāsato saddaṃ suṇāti. Cittaṃ pajānāti. **Kāyavasena cittaṃ pariṇāmetī** ti karajakāyassa vasena cittaṃ pariṇāmeti. Pādakajjhānacittaṃ gahetvā kāye āropeti. Kāyānugatikaṃ karoti dandhagamanaṃ. Kāyagamanaṃ hi dandhaṃ hoti. **Sukhasaññañca lahusaññañca okkamatī** ti pādakajjhānārammaṇena iddhicittena sahajātaṃ sukhasaññañca lahusaññañca okkamati pavisati phasseti sampāpuṇāti. **Sukhasaññā** nāma upekkhāsampayuttasaññā. Upekkhā hi santaṃ sukhanti vuttā. Sāyeva ca saññā nīvaraṇehi c’eva vitakkādīhi paccanīkehi ca vimuttattā **lahusaññā** tipi veditabbā. Taṃ okkantassa pan’assa karajakāyopi tūlapicu viya sallahuko hoti. So evaṃ vāyukkhittatūlapicunā viya sallahukena dissamānena kāyena brahmalokaṃ gacchati. Evaṃ gacchanto ca sace icchati pathavīkasiṇavasena ākāse maggaṃ nimminitvā padasā gacchati. Sace icchati vāyokasiṇavasena vāyuṃ adhiṭṭhahitvā tūlapicu viya vāyunā gacchati. Api ca gantukāmatā eva ettha pamāṇaṃ. “Sati hi gantukāmatāya” evaṃ katacittādhiṭṭhāno adhiṭṭhānavegukkhittova so issāsakhittasaro viya dissamāno gacchati.

**Cittavasena kāyaṃ pariṇāmetī** ti kāyaṃ gahetvā citte āropeti. Cittānugatikaṃ karoti sīghagamanaṃ. Cittagamanaṃ hi sīghaṃ hoti. **Sukhasaññañca lahusaññañca okkamatī** ti rūpakāyārammaṇena iddhicittena sahajātaṃ sukhasaññañca lahusaññañca okkamatīti. Sesaṃ vuttanayen’eva veditabbaṃ. Idaṃ pana cittagamanameva hoti. Evaṃ adissamānena kāyena gacchanto panâyaṃ kiṃ tassa adhiṭṭhānacittassa uppādakkhaṇe gacchati, udāhu ṭhitikkhaṇe bhaṅgakkhaṇe vāti vutte tīsupi khaṇesu gacchatīti thero āha. Kiṃ pana so sayaṃ gacchati nimmitaṃ pesetīti. Yathāruci karoti. Idha pan’assa sayaṃ gamanameva āgataṃ.

**Manomayan** ti adhiṭṭhānamanena nimmitattā manomayaṃ. **Ahīnindriyan** ti idaṃ cakkhusotādīnaṃ saṇṭhānavasena vuttaṃ. Nimmitarūpe pana pasādo nāma natthi. Sace iddhimā caṅkamati nimmitopi tattha caṅkamatīti ādi sabbaṃ sāvakanimmitaṃ sandhāya vuttaṃ. Buddhanimmito pana yaṃ yaṃ Bhagavā karoti, taṃ tampi karoti. Bhagavato rucivasena aññampi karotīti. Ettha ca yaṃ so iddhimā idh’eva ṭhito dibbena cakkhunā rūpaṃ passati, dibbāya sotadhātuyā saddaṃ suṇāti, cetopariyañāṇena cittaṃ pajānāti, na ettāvatā kāyena vasaṃ vatteti. Yampi so idh’eva ṭhito tena brahmunā saddhiṃ santiṭṭhati sallapati sākacchaṃ samāpajjati, ettāvatāpi na kāyena vasaṃ vatteti. Yampissa dūrepi santike adhiṭṭhātīti ādikaṃ adhiṭṭhānaṃ, ettāvatāpi na kāyena vasaṃ vatteti. Yampi so dissamānena vā adissamānena vā kāyena brahmalokaṃ gacchati, ettāvatāpi na kāyena vasaṃ vatteti. Yañca kho so tassa brahmuno purato rūpaṃ abhinimminātīti ādinā nayena vuttavidhānaṃ āpajjati, ettāvatā kāyena vasaṃ vatteti nāmaṃ. Sesaṃ pan’ettha kāyena vasaṃ vattanāya pubbabhāgadassanatthaṃ vuttanti ayaṃ tāva adhiṭṭhānā iddhi.

#### CST398

**Vikubbanāya** pana manomayāya ca idaṃ nānākaraṇaṃ. Vikubbanaṃ tāva karontena “so pakativaṇṇaṃ vijahitvā kumārakavaṇṇaṃ vā dasseti, nāgavaṇṇaṃ vā dasseti, supaṇṇavaṇṇaṃ vā dasseti, asuravaṇṇaṃ vā dasseti, indavaṇṇaṃ vā dasseti, devavaṇṇaṃ vā dasseti, brahmavaṇṇaṃ vā dasseti, samuddavaṇṇaṃ vā dasseti, pabbatavaṇṇaṃ vā dasseti, sīhavaṇṇaṃ vā dasseti, byagghavaṇṇaṃ vā dasseti, dīpivaṇṇaṃ vā dasseti, hatthimpi dasseti, assampi dasseti, rathampi dasseti, pattimpi dasseti, vividhampi senābyūhaṃ dassetī” ti. <small>(paṭi. ma. 3.13)</small> evaṃ vuttesu kumārakavaṇṇādīsu yaṃ yaṃ ākaṅkhati, taṃ taṃ adhiṭṭhātabbaṃ. Adhiṭṭhahantena ca pathavīkasiṇādīsu aññatarārammaṇato abhiññāpādakajjhānato vuṭṭhāya attano kumārakavaṇṇo āvajjitabbo. Āvajjitvā parikammāvasāne puna samāpajjitvā vuṭṭhāya evarūpo nāma kumārako homīti adhiṭṭhātabbaṃ. Saha adhiṭṭhānacittena kumārako hoti devadatto viya <small>(cūḷava. 333)</small> Esa nayo sabbattha.

**Hatthimpi dassetī** ti ādi pan’ettha bahiddhāpi hatthiādidassanavasena vuttaṃ. Tattha hatthī homīti anadhiṭṭhahitvā hatthī hotūti adhiṭṭhātabbaṃ, assādīsupi es’eva nayoti. Ayaṃ vikubbanā iddhi.

#### CST399

**Manomayaṃ** kātukāmo pana pādakajjhānato vuṭṭhāya kāyaṃ tāva āvajjitvā vuttanayen’eva susiro hotūti adhiṭṭhāti, susiro hoti. Ath’assa abbhantare aññaṃ kāyaṃ āvajjitvā parikammaṃ katvā vuttanayen’eva adhiṭṭhāti, tassa abbhantare añño kāyo hotūti. So taṃ muñjamhā īsikaṃ viya kosiyā asiṃ viya karaṇḍāya ahiṃ viya ca abbāhati. Tena vuttaṃ “idha bhikkhu imamhā kāyā aññaṃ kāyaṃ abhinimmināti rūpiṃ manomayaṃ sabbaṅgapaccaṅgiṃ ahīnindriyaṃ. Seyyathā pi puriso muñjamhā īsikaṃ pavāheyya, tassa evamassa ayaṃ muñjo ayaṃ īsikā, añño muñjo aññā īsikā, muñjamhātveva īsikā pavāḷhā” ti ādi <small>(paṭi. ma. 3.14)</small>. Ettha ca yathā īsikādayo muñjādīhi sadisā honti, evaṃ manomayarūpaṃ iddhimatāsadisameva hotīti dassanatthaṃ etā upamā vuttā ti. Ayaṃ manomayā iddhi.

{{<eof>}}
    Iti sādhujanapāmojjatthāya kate Visuddhimagge<br>
    Iddhividhaniddeso nāma dvādasamo paricchedo.
{{</eof>}}