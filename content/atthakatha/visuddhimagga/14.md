---
title: "说蕴品"
subtitle: "14:421-509"
lang: "pi"
date: 2022-07-25T19:31:34+08:00
lastmod: 2022-07-25T19:31:34+08:00
draft: false
brewing: true
weight: 14
js:
    - /js/vm2c.js
---

{{<subtitle>}}Khandhaniddeso{{</subtitle>}}

### Paññākathā

#### CST421

##### 1

Idāni yasmā evaṃ abhiññāvasena adhigatânisaṃsāya thiratarāya samādhibhāvanāya samannāgatena bhikkhunā,

> “Sīle patiṭṭhāya naro sapañño, cittaṃ paññañ ca bhāvayan” ti

ettha cittasīsena niddiṭṭho samādhi sabbâkārena bhāvito hoti, tadanantarā pana paññā bhāvetabbā, sā ca atisaṅkhepadesitattā viññātum pi tāva na sukarā, pageva bhāvetuṃ, tasmā tassā vitthāraṃ bhāvanānayañ ca dassetuṃ idaṃ pañhākammaṃ hoti:

- Kā paññā?
- Ken’aṭṭhena paññā?
- Kān’assā lakkhaṇa-rasa-paccupaṭṭhāna-padaṭṭhānāni?
- Katividhā paññā?
- Kathaṃ bhāvetabbā?
- Paññābhāvanāya ko ānisaṃso ti?

#### CST422

##### 2

Tatr’idaṃ vissajjanaṃ. **Kā paññā** ti paññā bahuvidhā nānappakārā. Taṃ sabbaṃ vibhāvayituṃ ārabbhamānaṃ vissajjanaṃ adhippetañ c’eva atthaṃ na sādheyya, uttari ca vikkhepāya saṃvatteyya. Tasmā idha adhippetam eva sandhāya vadāma: kusalacitta-sampayuttaṃ vipassanāñāṇaṃ paññā.

#### CST423

##### 3

**Ken’aṭṭhena paññā** ti pajānanaṭṭhena paññā. Kim idaṃ pajānanaṃ nāma? Sañjānana-vijānanâkāra-visiṭṭhaṃ nānappakārato jānanaṃ. Saññā-viññāṇa-paññānaṃ hi samāne pi jānanabhāve, saññā “nīlaṃ pītakan” ti ārammaṇa-sañjānana-mattam eva hoti, “aniccaṃ dukkham anattā” ti lakkhaṇa-paṭivedhaṃ pāpetuṃ na sakkoti. Viññāṇaṃ “nīlaṃ pītakan” ti ārammaṇañ ca jānāti lakkhaṇa-paṭivedhañ ca pāpeti, ussakkitvā pana magga-pātubhāvaṃ pāpetuṃ na sakkoti. Paññā vuttanayavasena ārammaṇañ ca jānāti lakkhaṇa-paṭivedhañ ca pāpeti, ussakkitvā magga-pātubhāvañ ca pāpeti.

##### 4

Yathā hi heraññika-phalake ṭhapitaṃ kahāpaṇarāsiṃ, eko ajātabuddhidārako, eko gāmikapuriso, eko heraññiko ti tīsu janesu passamānesu, ajātabuddhidārako kahāpaṇānaṃ citta-vicitta-dīgha-caturassa-parimaṇḍala-bhāva-mattam eva jānāti, “idaṃ manussānaṃ upabhoga-paribhogaṃ ratanasammatan” ti na jānāti, gāmikapuriso cittavicittâdi-bhāvaṃ jānāti, “idaṃ manussānaṃ upabhoga-paribhogaṃ ratanasammatan” ti ca, “ayaṃ cheko, ayaṃ kūṭo, ayaṃ addhasāro” ti imaṃ pana vibhāgaṃ na jānāti, heraññiko sabbe pi te pakāre jānāti, jānanto ca kahāpaṇaṃ oloketvā pi jānāti, ākoṭitassa saddaṃ sutvā pi gandhaṃ ghāyitvā pi rasaṃ sāyitvā pi hatthena dhārayitvā pi, asukasmiṃ nāma gāme vā nigame vā nagare vā pabbate vā nadītīre vā kato ti pi, asukâcariyena kato ti pi jānāti, evaṃsampadam idaṃ veditabbaṃ.

##### 5

Saññā hi ajātabuddhino dārakassa kahāpaṇa-dassanaṃ viya hoti, nīlâdivasena ārammaṇassa upaṭṭhānâkāra-matta-gahaṇato. Viññāṇaṃ gāmikassa purisassa kahāpaṇa-dassanam iva hoti, nīlâdivasena ārammaṇâkāra-gahaṇato, uddhaṃ pi ca lakkhaṇa-paṭivedha-sampāpanato. Paññā heraññikassa kahāpaṇa-dassanam iva hoti, nīlâdivasena ārammaṇâkāraṃ gahetvā, lakkhaṇa-paṭivedhañ ca pāpetvā, tato uddham pi maggapātubhāva-pāpanato. Tasmā yad etaṃ sañjānana-vijānanâkāra-visiṭṭhaṃ nānappakārato jānanaṃ, idaṃ pajānanan ti veditabbaṃ. Idaṃ sandhāya hi etaṃ vuttaṃ “pajānanaṭṭhena paññā” ti.

##### 6

Sā pan’esā yattha saññā-viññāṇāni, na tattha ekaṃsena hoti, yadā pana hoti, tadā avinibbhuttā tehi dhammehi “ayaṃ saññā, idaṃ viññāṇaṃ, ayaṃ paññā” ti vinibbhujjitvā alabbhaneyya-nānattā sukhumā duddasā. Ten’āha āyasmā Nāgaseno:

> “Dukkaraṃ, mahārāja, Bhagavatā katan” ti.

> “Kiṃ, bhante Nāgasena, Bhagavatā dukkaraṃ katan” ti?

> “Dukkaraṃ, mahārāja, Bhagavatā kataṃ, yaṃ arūpīnaṃ cittacetasikānaṃ dhammānaṃ ekârammaṇe pavattamānānaṃ vavatthānaṃ akkhātaṃ ‘ayaṃ phasso, ayaṃ vedanā, ayaṃ saññā, ayaṃ cetanā, idaṃ cittam’” ti. <small>(mi. pa. 2.7.16)</small>

#### CST424

##### 7

**Kān’assā lakkhaṇa-rasa-paccupaṭṭhāna-padaṭṭhānānī** ti ettha pana dhammasabhāva-paṭivedha-lakkhaṇā paññā, dhammānaṃ sabhāva-paṭicchādaka-mohandhakāra-viddhaṃsana-rasā, asammoha-paccupaṭṭhānā,

> “Samāhito yathābhūtaṃ jānāti passatī” ti <small>(a. ni. 10.2)</small>

vacanato pana samādhi tassā padaṭṭhānaṃ.

### Paññāpabhedakathā

#### CST425

##### 8

**Katividhā paññā** ti dhamma-sabhāva-paṭivedha-lakkhaṇena tāva ekavidhā. Lokiya-lokuttara-vasena duvidhā, tathā sâsavânāsavâdi-vasena, nāmarūpa-vavatthāpana-vasena, somanassupekkhā-sahagata-vasena, dassana-bhāvanābhūmi-vasena ca. Tividhā cintā-suta-bhāvanāmaya-vasena, tathā paritta-mahaggata-appamāṇârammaṇa-vasena, āyâpāya-upāyakosalla-vasena, ajjhattâbhinivesâdi-vasena ca. Catubbidhā catūsu saccesu ñāṇavasena, catupaṭisambhidā-vasena cā ti.

#### CST426

##### 9

Tattha ekavidhakoṭṭhāso uttānattho yeva. Duvidhakoṭṭhāse lokiyamaggasampayuttā **lokiyā**, lokuttaramaggasampayuttā **lokuttarā** ti evaṃ lokiya-lokuttara-vasena duvidhā.

##### 10

Dutiyaduke āsavānaṃ ārammaṇabhūtā **sâsavā**, tesaṃ anārammaṇā **anāsavā**. Atthato pan’esā lokiya-lokuttarā va hoti. Āsavasampayuttā sâsavā, āsavavippayuttā anāsavā ti ādīsu pi es’eva nayo. Evaṃ sâsavânāsavâdi-vasena duvidhā.

##### 11

Tatiyaduke yā vipassanaṃ ārabhitukāmassa catunnaṃ arūpakkhandhānaṃ vavatthāpane paññā, ayaṃ **nāma-vavatthāpana-paññā**, yā rūpakkhandhassa vavatthāpane paññā, ayaṃ **rūpa-vavatthāpana-paññā** ti evaṃ nāmarūpa-vavatthāpana-vasena duvidhā.

##### 12

Catutthaduke dvīsu kāmāvacara-kusalacittesu soḷasasu ca pañcakanayena catukka-jjhānikesu maggacittesu paññā **somanassa-sahagatā**, dvīsu kāmāvacara-kusalacittesu catūsu ca pañcama-jjhānikesu maggacittesu paññā **upekkhā-sahagatā** ti evaṃ somanassupekkhā-sahagata-vasena duvidhā.

##### 13

Pañcamaduke paṭhama-maggapaññā **dassana-bhūmi**, avasesa-maggattayapaññā **bhāvanā-bhūmī** ti evaṃ dassana-bhāvanā-bhūmi-vasena duvidhā.

#### CST427

##### 14

Tikesu paṭhamattike parato assutvā paṭiladdhapaññā attano cintāvasena nipphannattā **cintāmayā**, parato sutvā paṭiladdhapaññā sutavasena nipphannattā **sutamayā**, yathā tathā vā bhāvanāvasena nipphannā appanāppattā paññā **bhāvanāmayā**. Vuttañ h’etaṃ:

> “Tattha katamā cintāmayā paññā? Yogavihitesu vā kammâyatanesu, yogavihitesu vā sippâyatanesu, yogavihitesu vā vijjāṭṭhānesu, kammassakataṃ vā saccânulomikaṃ vā rūpaṃ aniccan ti vā vedanā… saññā… saṅkhārā… viññāṇaṃ aniccan ti vā, yaṃ evarūpiṃ[^14-1] anulomikaṃ khantiṃ diṭṭhiṃ ruciṃ mutiṃ pekkhaṃ dhamma-nijjhāna-khantiṃ parato assutvā paṭilabhati, ayaṃ vuccati cintāmayā paññā…pe… sutvā paṭilabhati, ayaṃ vuccati sutamayā paññā. Sabbā pi samāpannassa paññā bhāvanāmayā paññā” ti. <small>(vibha. 768)</small>

Evaṃ cintā-suta-bhāvanāmaya-vasena tividhā.

[^14-1]: Kosambi *evarūpaṃ*.

##### 15

Dutiyattike kāmāvacaradhamme ārabbha pavattā paññā **parittârammaṇā**, rūpāvacarârūpāvacare ārabbha pavattā **mahaggatârammaṇā**, sā lokiyavipassanā, nibbānaṃ ārabbha pavattā **appamāṇârammaṇā**, sā lokuttaravipassanā ti evaṃ paritta-mahaggatâppamāṇârammaṇavasena tividhā.

##### 16

Tatiyattike āyo nāma vuddhi, sā duvidhā: anatthahānito atthuppattito ca, tattha kosallaṃ **āyakosallaṃ**. Yath’āha:

> “Tattha katamaṃ āyakosallaṃ? Ime’me dhamme manasikaroto anuppannā c’eva akusalā dhammā na uppajjanti, uppannā ca akusalā dhammā pahīyanti, ime vā pan’ime dhamme manasikaroto anuppannā c’eva kusalā dhammā uppajjanti, uppannā ca kusalā dhammā bhiyyobhāvāya vepullāya bhāvanāya pāripūriyā saṃvattantī ti, yā tattha paññā pajānanā…pe… amoho dhammavicayo sammādiṭṭhi, idaṃ vuccati āyakosallan” ti. <small>(vibha. 771)</small>

##### 17

Apāyo ti pana avuddhi, sā pi duvidhā: atthahānito ca anatthuppattito ca, tattha kosallaṃ **apāyakosallaṃ**. Yath’āha:

> “Tattha katamaṃ apāyakosallaṃ? Ime dhamme manasikaroto anuppannā c’eva kusalā dhammā na uppajjantī” ti <small>(vibha. 771)</small> ādi.

##### 18

Sabbattha pana tesaṃ tesaṃ dhammānaṃ upāyesu nibbattikāraṇesu taṃkhaṇappavattaṃ ṭhānuppattikaṃ kosallaṃ **upāyakosallaṃ** nāma. Yath’āha:

> “Sabbā pi tatrupāyā paññā upāyakosallan” ti. <small>(vibha. 771)</small>

Evaṃ āyâpāya-upāyakosalla-vasena tividhā.

##### 19

Catutthattike attano khandhe gahetvā āraddhā vipassanāpaññā **ajjhattâbhinivesā**, parassa khandhe bāhiraṃ vā anindriyabaddha-rūpaṃ gahetvā āraddhā **bahiddhâbhinivesā**, ubhayaṃ gahetvā āraddhā **ajjhatta-bahiddhâbhinivesā** ti evaṃ ajjhattâbhinivesâdivasena tividhā.

#### CST428

##### 20

**Catukkesu** paṭhamacatukke dukkhasaccaṃ ārabbha pavattaṃ ñāṇaṃ **dukkhe ñāṇaṃ**, dukkhasamudayaṃ ārabbha pavattaṃ ñāṇaṃ **dukkhasamudaye ñāṇaṃ**, dukkhanirodhaṃ ārabbha pavattaṃ ñāṇaṃ **dukkhanirodhe ñāṇaṃ**, dukkhanirodha-gāminiṃ paṭipadaṃ ārabbha pavattaṃ ñāṇaṃ **dukkhanirodha-gāminiyā paṭipadāya ñāṇan** ti evaṃ catūsu saccesu ñāṇavasena catubbidhā.

##### 21

Dutiyacatukke catasso paṭisambhidā nāma atthâdīsu pabhedagatāni cattāri ñāṇāni. Vuttañ h’etaṃ:

> “Atthe ñāṇaṃ attha-paṭisambhidā. Dhamme ñāṇaṃ dhamma-paṭisambhidā. Tatradhamma[^21-1]-niruttâbhilāpe ñāṇaṃ nirutti-paṭisambhidā. Ñāṇesu ñāṇaṃ paṭibhāna-paṭisambhidā” ti. <small>(vibha. 718)</small>

[^21-1]: Kosambi *Atthadhamma°*, always.

##### 22

Tattha attho ti saṅkhepato hetuphalass’etaṃ adhivacanaṃ. Hetuphalaṃ hi yasmā hetu-anusārena ariyati adhigamiyati sampāpuṇiyati, tasmā attho ti vuccati. Pabhedato pana yaṃ kiñci paccayasambhūtaṃ, nibbānaṃ, bhāsitattho, vipāko, kiriyā ti ime pañca dhammā attho ti veditabbā. Taṃ atthaṃ paccavekkhantassa tasmiṃ atthe pabhedagataṃ ñāṇaṃ **attha-paṭisambhidā**.

##### 23

Dhammo ti pi saṅkhepato paccayass’etaṃ adhivacanaṃ. Paccayo hi yasmā taṃ taṃ dahati pavatteti vā sampāpuṇituṃ vā deti, tasmā dhammo ti vuccati. Pabhedato pana yo koci phalanibbattako hetu, ariyamaggo, bhāsitaṃ, kusalaṃ, akusalan ti ime pañca dhammā dhammo ti veditabbā. Taṃ dhammaṃ paccavekkhantassa tasmiṃ dhamme pabhedagataṃ ñāṇaṃ **dhamma-paṭisambhidā**.

##### 24

Ayam eva hi attho Abhidhamme,

> “Dukkhe ñāṇaṃ attha-paṭisambhidā. Dukkhasamudaye ñāṇaṃ dhamma-paṭisambhidā…

> Hetumhi ñāṇaṃ dhamma-paṭisambhidā. Hetuphale ñāṇaṃ attha-paṭisambhidā…

> Ye dhammā jātā bhūtā sañjātā nibbattā abhinibbattā pātubhūtā, imesu dhammesu ñāṇaṃ attha-paṭisambhidā. Yamhā dhammā te dhammā jātā bhūtā sañjātā nibbattā abhinibbattā pātubhūtā, tesu dhammesu ñāṇaṃ dhamma-paṭisambhidā…

> Jarāmaraṇe ñāṇaṃ attha-paṭisambhidā. Jarāmaraṇasamudaye ñāṇaṃ dhamma-paṭisambhidā…pe…

> Saṅkhāranirodhe ñāṇaṃ attha-paṭisambhidā. Saṅkhāranirodhagāminiyā paṭipadāya ñāṇaṃ dhamma-paṭisambhidā…

> Idha bhikkhu dhammaṃ jānāti suttaṃ geyyaṃ…pe… vedallaṃ, ayaṃ vuccati dhamma-paṭisambhidā. So tassa tass’eva bhāsitassa atthaṃ jānāti ‘ayaṃ imassa bhāsitassa attho, ayaṃ imassa bhāsitassa attho’ ti, ayaṃ vuccati attha-paṭisambhidā…

> Katame dhammā kusalā? Yasmiṃ samaye kāmāvacaraṃ kusalaṃ cittaṃ uppannaṃ hoti…pe… ime dhammā kusalā, imesu dhammesu ñāṇaṃ dhamma-paṭisambhidā. Tesaṃ vipāke ñāṇaṃ attha-paṭisambhidā” ti <small>(vibha. 719 ādayo)</small>

ādinā nayena vibhajitvā dassito.

##### 25

Tatradhamma-niruttâbhilāpe ñāṇan ti tasmiṃ atthe ca dhamme ca yā sabhāvanirutti, abyabhicārī vohāro, tadabhilāpe, tassa bhāsane udīraṇe, taṃ bhāsitaṃ lapitaṃ udīritaṃ sutvā va “ayaṃ sabhāvanirutti, ayaṃ na sabhāvaniruttī” ti evaṃ tassā dhamma-nirutti-saññitāya sabhāvaniruttiyā Māgadhikāya sabbasattānaṃ mūlabhāsāya pabhedagataṃ ñāṇaṃ **nirutti-paṭisambhidā**. Nirutti-paṭisambhidā-ppatto hi “phasso vedanā” ti evamādi-vacanaṃ sutvā va “ayaṃ sabhāvaniruttī” ti jānāti, “phassā vedano” ti evamādikaṃ pana “ayaṃ na sabhāvaniruttī” ti.

##### 26

Ñāṇesu ñāṇan ti sabbattha ñāṇam ārammaṇaṃ katvā paccavekkhantassa ñāṇârammaṇaṃ ñāṇaṃ, yathāvuttesu vā tesu ñāṇesu sa-gocara-kiccâdi-vasena vitthārato ñāṇaṃ **paṭibhāna-paṭisambhidā** ti attho.

#### CST429

##### 27

Catasso pi c’etā paṭisambhidā dvīsu ṭhānesu pabhedaṃ gacchanti: sekkhabhūmiyañ ca asekkhabhūmiyañ ca. Tattha aggasāvakānaṃ mahāsāvakānañ ca asekkhabhūmiyaṃ pabhedagatā, Ānandatthera-Cittagahapati-Dhammika-upāsaka-Upāligahapati-Khujjuttarā-upāsikâdīnaṃ sekkhabhūmiyaṃ.

##### 28

Evaṃ dvīsu bhūmīsu pabhedaṃ gacchantiyo pi c’etā adhigamena pariyattiyā savanena paripucchāya pubbayogena cā ti imehi pañcah’ākārehi visadā honti. Tattha adhigamo nāma arahattappatti. Pariyatti nāma buddhavacanassa pariyāpuṇanaṃ. Savanaṃ nāma sakkaccaṃ atthiṃ katvā dhammassavanaṃ[^28-1]. Paripucchā nāma pāḷi-aṭṭhakathâdīsu gaṇṭhipada-atthapada-vinicchayakathā. Pubbayogo nāma pubba-Buddhānaṃ sāsane gatapaccāgatika-bhāvena yāva anulomaṃ gotrabhusamīpaṃ, tāva vipassanânuyogo.

[^28-1]: Kosambi *saddhammasavanaṃ*.

##### 29

Apare āhu:

> “Pubbayogo bāhusaccaṃ desabhāsā ca āgamo  
> paripucchā adhigamo garusannissayo tathā  
> mittasampatti c’evā ti paṭisambhidapaccayā” ti.

##### 30

Tattha **pubbayogo** vuttanayo va. **Bāhusaccaṃ** nāma tesu tesu satthesu ca sippâyatanesu ca kusalatā. **Desabhāsā** nāma ekasata-vohāra-kusalatā, visesena pana Māgadhike kosallaṃ. **Āgamo** nāma antamaso Opammavagga[^30-1]-mattassa pi buddhavacanassa pariyāpuṇanaṃ. **Paripucchā** nāma ekagāthāya pi attha-vinicchaya-pucchanaṃ. **Adhigamo** nāma sotāpannatā vā…pe… arahattaṃ vā. **Garusannissayo** nāma suta-paṭibhāna-bahulānaṃ garūnaṃ santike vāso. **Mittasampatti** nāma tathārūpānaṃ yeva mittānaṃ paṭilābho ti.

[^30-1]: Ṭīkā: *Dhammapade Yamakavaggo Opammavaggo ti vadanti*.

##### 31

Tattha Buddhā ca paccekabuddhā ca pubbayogañ c’eva adhigamañ ca nissāya paṭisambhidā pāpuṇanti, sāvakā sabbāni pi etāni kāraṇāni. Paṭisambhidā-ppattiyā ca pāṭiyekko kammaṭṭhāna-bhāvanânuyogo nāma natthi. Sekkhānaṃ pana sekkhaphala-vimokkhantikā, asekkhānaṃ asekkhaphala-vimokkhantikā va paṭisambhidā-ppatti hoti. Tathāgatānaṃ hi dasabalāni viya ariyānaṃ ariyaphalen’eva paṭisambhidā ijjhantī ti. Imā paṭisambhidā sandhāya vuttaṃ: catupaṭisambhidā-vasena catubbidhā ti.

### Paññābhūmimūlasarīravavatthānaṃ

#### CST430

##### 32

**Kathaṃ bhāvetabbā** ti ettha pana yasmā imāya paññāya khandhâyatana-dhātu-indriya-sacca-paṭiccasamuppādâdi-bhedā dhammā **bhūmi**, sīlavisuddhi c’eva cittavisuddhi cā ti imā dve visuddhiyo **mūlaṃ**, diṭṭhi-visuddhi, kaṅkhāvitaraṇa-visuddhi, maggâmagga-ñāṇadassana-visuddhi, paṭipadā-ñāṇadassana-visuddhi, ñāṇadassana-visuddhī ti imā pañca visuddhiyo **sarīraṃ**, tasmā tesu bhūmibhūtesu dhammesu uggaha-paripucchā-vasena ñāṇaparicayaṃ katvā mūlabhūtā dve visuddhiyo sampādetvā sarīrabhūtā pañca visuddhiyo sampādentena bhāvetabbā. Ayam ettha saṅkhepo.

#### CST431

##### 33

Ayaṃ pana vitthāro. Yaṃ tāva vuttaṃ “khandhâyatana-dhātu-indriya-sacca-paṭiccasamuppādâdi-bhedā dhammā bhūmī” ti ettha **khandhā** ti pañca khandhā: rūpakkhandho vedanākkhandho saññākkhandho saṅkhārakkhandho viññāṇakkhandho ti.

### Rūpakkhandhakathā

#### CST432

##### 34

Tattha yaṃ kiñci sītâdīhi ruppana-lakkhaṇaṃ dhammajātaṃ, sabbaṃ taṃ ekato katvā rūpakkhandho ti veditabbaṃ. Tad etaṃ ruppanalakkhaṇena ekavidham pi, bhūtopādāya-bhedato duvidhaṃ.

##### 35

Tattha **bhūtarūpaṃ** catubbidhaṃ: pathavīdhātu āpodhātu tejodhātu vāyodhātū ti. Tāsaṃ lakkhaṇa-rasa-paccupaṭṭhānāni catudhātuvavatthāne vuttāni <small>(XI.93)</small>. Padaṭṭhānato pana tā sabbā pi avasesa-dhātuttaya-padaṭṭhānā.

##### 36

**Upādārūpaṃ[^36-1]** catuvīsatividhaṃ:

1. cakkhu,
1. sotaṃ,
1. ghānaṃ,
1. jivhā,
1. kāyo,
1. rūpaṃ,
1. saddo,
1. gandho,
1. raso,
1. itthindriyaṃ,
1. purisindriyaṃ,
1. jīvitindriyaṃ,
1. hadayavatthu,
1. kāyaviññatti,
1. vacīviññatti,
1. ākāsadhātu,
1. rūpassa lahutā,
1. rūpassa mudutā,
1. rūpassa kammaññatā,
1. rūpassa upacayo,
1. rūpassa santati,
1. rūpassa jaratā,
1. rūpassa aniccatā,
1. kabaḷīkāro āhāro ti.
{.cc2}

[^36-1]: Kosambi *Upādāyarūpaṃ*.

#### CST433

##### 37

Tattha rūpâbhighātâraha-tappasāda[^37-1]-lakkhaṇaṃ daṭṭhukāmatā-nidāna-kamma-samuṭṭhāna-bhūtappasāda-lakkhaṇaṃ vā **cakkhu**, rūpesu āviñchana-rasaṃ, cakkhuviññāṇassa ādhārabhāva-paccupaṭṭhānaṃ, daṭṭhukāmatā-nidāna-kammaja-bhūta-padaṭṭhānaṃ.

[^37-1]: Kosambi *bhūtappasāda*.

##### 38

Saddâbhighātâraha-bhūtappasāda-lakkhaṇaṃ, sotukāmatā-nidāna-kamma-samuṭṭhāna-bhūtappasāda-lakkhaṇaṃ vā **sotaṃ**, saddesu āviñchana-rasaṃ, sotaviññāṇassa ādhārabhāva-paccupaṭṭhānaṃ, sotukāmatā-nidāna-kammaja-bhūta-padaṭṭhānaṃ.

##### 39

Gandhâbhighātâraha-bhūtappasāda-lakkhaṇaṃ, ghāyitukāmatā-nidāna-kamma-samuṭṭhāna-bhūtappasāda-lakkhaṇaṃ vā **ghānaṃ**, gandhesu āviñchana-rasaṃ, ghānaviññāṇassa ādhārabhāva-paccupaṭṭhānaṃ, ghāyitukāmatā-nidāna-kammaja-bhūta-padaṭṭhānaṃ.

##### 40

Rasâbhighātâraha-bhūtappasāda-lakkhaṇā, sāyitukāmatā-nidāna-kamma-samuṭṭhāna-bhūtappasāda-lakkhaṇā vā **jivhā**, rasesu āviñchana-rasā, jivhāviññāṇassa ādhārabhāva-paccupaṭṭhānā, sāyitukāmatā-nidāna-kammaja-bhūta-padaṭṭhānā.

##### 41

Phoṭṭhabbâbhighātâraha-bhūtappasāda-lakkhaṇo, phusitukāmatā-nidāna-kamma-samuṭṭhāna-bhūtappasāda-lakkhaṇo vā **kāyo**, phoṭṭhabbesu āviñchana-raso, kāyaviññāṇassa ādhārabhāva-paccupaṭṭhāno, phusitukāmatā-nidāna-kammaja-bhūta-padaṭṭhāno.

#### CST434

##### 42

Keci pana “tejâdhikānaṃ bhūtānaṃ pasādo cakkhu, vāyu-pathavī-āpâdhikānaṃ bhūtānaṃ pasādā sota-ghāna-jivhā, kāyo sabbesam pī” ti vadanti. Apare “tejâdhikānaṃ pasādo cakkhu, vivara-vāyu-āpa-pathavâdhikānaṃ sota-ghāna-jivhā-kāyā” ti vadanti. Te vattabbā “suttaṃ āharathā” ti. Addhā suttam eva na dakkhissanti.

##### 43

Keci pan’ettha “tejâdīnaṃ guṇehi rūpâdīhi anugayhabhāvato” ti kāraṇaṃ dassenti. Te vattabbā “ko pan’evam āha ‘rūpâdayo tejâdīnaṃ guṇā’” ti? Avinibbhogavuttīsu hi bhūtesu “ayaṃ imassa guṇo, ayaṃ imassa guṇo” ti na labbhā vattun ti.

##### 44

Athâpi vadeyyuṃ “yathā tesu tesu sambhāresu tassa tassa bhūtassa adhikatāya pathavī-ādīnaṃ sandhāraṇâdīni kiccāni icchatha, evaṃ tejâdi-adhikesu sambhāresu rūpâdīnaṃ adhikabhāva-dassanato icchitabbam etaṃ rūpâdayo tesaṃ guṇā” ti. Te vattabbā “iccheyyāma, yadi āpâdhikassa āsavassa gandhato pathavī-adhike kappāse gandho adhikataro siyā, tejâdhikassa ca uṇhodakassa vaṇṇato sītudakassa vaṇṇo parihāyetha”.

##### 45

Yasmā pan’etaṃ ubhayam pi natthi, tasmā pahāy’etaṃ etesaṃ nissayabhūtānaṃ visesakappanaṃ, “yathā avisese pi ekakalāpe[^45-1] bhūtānaṃ rūpa-rasâdayo aññamaññaṃ visadisā honti, evaṃ cakkhupasādâdayo avijjamāne pi aññasmiṃ visesakāraṇe” ti gahetabbam etaṃ.

Kiṃ pana taṃ yaṃ aññamaññassa asādhāraṇaṃ? Kammam eva nesaṃ visesakāraṇaṃ, tasmā kammavisesato etesaṃ viseso, na bhūtavisesato. “Bhūtavisese hi sati, pasādo va na uppajjati, — samānānañ hi pasādo, na visamānānan” ti porāṇā.

[^45-1]: Kosambi omits.

#### CST435

##### 46

Evaṃ kammavisesato visesavantesu ca etesu cakkhu-sotāni asampatta-visaya-gāhakāni, attano nissayaṃ anallīna-nissaye eva visaye viññāṇahetuttā, ghāna-jivhā-kāyā sampatta-visaya-gāhakā, nissayavasena c’eva sayañ ca attano nissayaṃ allīne yeva visaye viññāṇahetuttā.

#### CST436

##### 47

**Cakkhu** c’ettha yad etaṃ loke nīla-pakhuma-samākiṇṇa-kaṇha-sukka-maṇḍala-vicittaṃ nīluppala-dala-sannibhaṃ cakkhū ti vuccati, tassa sasambhāra-cakkhuno setamaṇḍala-parikkhittassa kaṇhamaṇḍalassa majjhe, abhimukhe ṭhitānaṃ sarīra-saṇṭhānuppatti-padese, sattasu picupaṭalesu āsittatelaṃ picupaṭalāni viya, satta akkhipaṭalāni byāpetvā dhāraṇa-nhāpana-maṇḍana-bījana-kiccāhi catūhi dhātīhi khattiyakumāro viya, sandhāraṇa-bandhana-paripācana-samudīraṇa-kiccāhi catūhi dhātūhi katûpakāraṃ, utu-cittâhārehi upatthambhiyamānaṃ, āyunā anupāliyamānaṃ, vaṇṇa-gandha-rasâdīhi parivutaṃ, pamāṇato ūkāsiramattaṃ, cakkhuviññāṇâdīnaṃ yathârahaṃ vatthu-dvāra-bhāvaṃ sādhayamānaṃ tiṭṭhati.

##### 48

Vuttam pi c’etaṃ Dhammasenāpatinā:

> “Yena cakkhupasādena rūpāni-m-anupassati  
> parittaṃ sukhumaṃ etaṃ ūkāsira-samūpaman” ti.

##### 49

Sasambhāra-sotabilassa anto tanu-tambalomâcite aṅguli-vedhaka-saṇṭhāne padese **sotaṃ** vuttappakārāhi dhātūhi katûpakāraṃ, utu-cittâhārehi upatthambhiyamānaṃ, āyunā anupāliyamānaṃ, vaṇṇâdīhi parivutaṃ, sotaviññāṇâdīnaṃ yathârahaṃ vatthu-dvāra-bhāvaṃ sādhayamānaṃ tiṭṭhati.

##### 50

Sasambhāra-ghānabilassa anto ajapada-saṇṭhāne padese **ghānaṃ** yathāvutta-ppakārupakārupatthambhanânupālana-parivāraṃ, ghānaviññāṇâdīnaṃ yathârahaṃ vatthu-dvāra-bhāvaṃ sādhayamānaṃ tiṭṭhati.

##### 51

Sasambhāra-jivhāmajjhassa upari uppaladalagga-saṇṭhāne padese **jivhā** yathāvutta-ppakārupakārupatthambhanânupālana-parivārā, jivhāviññāṇâdīnaṃ yathârahaṃ vatthu-dvāra-bhāvaṃ sādhayamānā tiṭṭhati.

##### 52

Yāvatā pana imasmiṃ kāye upādiṇṇarūpaṃ nāma atthi, sabbattha **kāyo** kappāsapaṭale sneho viya vutta-ppakārupakārupatthambhanânupālana-parivāro va hutvā kāyaviññāṇâdīnaṃ yathârahaṃ vatthu-dvāra-bhāvaṃ sādhayamāno tiṭṭhati.

##### 53

Vammika-udakâkāsa-gāma-sivathika-saṅkhāta-sagocaraninnā viya ca ahi-susumāra-pakkhī-kukkura-siṅgālā rūpâdi-sagocaraninnā va ete cakkhâdayo ti daṭṭhabbā.

#### CST437

##### 54

Tato paresu pana rūpâdīsu cakkhupaṭihanana-lakkhaṇaṃ **rūpaṃ**, cakkhuviññāṇassa visayabhāva-rasaṃ, tass’eva gocara-paccupaṭṭhānaṃ, catumahābhūta-padaṭṭhānaṃ. Yathā c’etaṃ, tathā sabbāni pi upādārūpāni. Yattha pana viseso atthi, tattha vakkhāma. Tayidaṃ nīlaṃ pītakan ti ādivasena anekavidhaṃ.

##### 55

Sotapaṭihanana-lakkhaṇo **saddo**, sotaviññāṇassa visayabhāva-raso, tass’eva gocara-paccupaṭṭhāno. Bherisaddo mudiṅgasaddo ti ādinā nayena anekavidho.

##### 56

Ghānapaṭihanana-lakkhaṇo **gandho**, ghānaviññāṇassa visayabhāva-raso, tass’eva gocara-paccupaṭṭhāno. Mūlagandho sāragandho ti ādinā nayena anekavidho.

##### 57

Jivhāpaṭihanana-lakkhaṇo **raso**, jivhāviññāṇassa visayabhāva-raso, tass’eva gocara-paccupaṭṭhāno. Mūlaraso khandharaso ti ādinā nayena anekavidho.

#### CST438

##### 58

Itthibhāva-lakkhaṇaṃ **itthindriyaṃ**, itthī ti pakāsana-rasaṃ, itthiliṅga-nimitta-kuttâkappānaṃ kāraṇabhāva-paccupaṭṭhānaṃ. Purisabhāva-lakkhaṇaṃ **purisindriyaṃ**, puriso ti pakāsana-rasaṃ, purisaliṅga-nimitta-kuttâkappānaṃ kāraṇabhāva-paccupaṭṭhānaṃ. Tad ubhayam pi kāyappasādo viya sakalasarīraṃ byāpakam eva, na ca “kāyapasādena ṭhitokāse ṭhitan” ti vā “aṭṭhitokāse ṭhitan” ti vā ti vattabbataṃ āpajjati, rūpa-rasâdayo viya aññamaññaṃ saṅkaro natthi.

#### CST439

##### 59

Sahajarūpânupālana-lakkhaṇaṃ **jīvitindriyaṃ**, tesaṃ pavattana-rasaṃ, tesañ ñeva ṭhapana-paccupaṭṭhānaṃ, yāpayitabba-bhūta-padaṭṭhānaṃ. Sante pi ca anupālana-lakkhaṇâdimhi vidhāne atthikkhaṇe yeva taṃ sahajarūpāni anupāleti, udakaṃ viya uppalâdīni. Yathāsakaṃ paccayuppanne pi ca dhamme pāleti, dhāti viya kumāraṃ, sayaṃ pavattita-dhamma-sambandhen’eva ca pavattati, niyāmako viya, na bhaṅgato uddhaṃ pavattati, attano ca pavattayitabbānañ ca abhāvā, na bhaṅgakkhaṇe ṭhapeti sayaṃ bhijjamānattā, khīyamāno viya vaṭṭisneho dīpasikhaṃ, na ca anupālana-pavattana-ṭṭhapanânubhāva-virahitaṃ, yathāvuttakkhaṇe tassa tassa sādhanato ti daṭṭhabbaṃ.

#### CST440

##### 60

Manodhātu-manoviññāṇadhātūnaṃ nissaya-lakkhaṇaṃ **hadayavatthu**, tāsañ ñeva dhātūnaṃ ādhāraṇa-rasaṃ, ubbahana-paccupaṭṭhānaṃ, hadayassa anto kāyagatāsatikathāyaṃ vuttappakāraṃ <small>(VIII.111)</small> lohitaṃ nissāya sandhāraṇâdi-kiccehi bhūtehi katûpakāraṃ, utu-cittâhārehi upatthambhiyamānaṃ, āyunā anupāliyamānaṃ, manodhātu-manoviññāṇadhātūnañ c’eva taṃsampayutta-dhammānañ ca vatthubhāvaṃ sādhayamānaṃ tiṭṭhati.

#### CST441

##### 61

Abhikkamâdi-pavattaka-cittasamuṭṭhāna-vāyodhātuyā sahaja-rūpakāya-thambhana-sandhāraṇa-calanassa paccayo ākāra-vikāro **kāyaviññatti**, adhippāya-pakāsana-rasā, kāyavipphandana-hetubhāva-paccupaṭṭhānā, cittasamuṭṭhāna-vāyodhātu-padaṭṭhānā. Sā pan’esā kāyavipphandanena adhippāya-viññāpana-hetuttā, sayañ ca tena kāyavipphandana-saṅkhātena kāyena viññeyyattā kāyaviññattī ti vuccati. Tāya ca pana calitehi cittajarūpehi abhisambandhānaṃ utujâdīnam pi calanato abhikkamâdayo pavattantī ti veditabbā.

##### 62

Vacībheda-pavattaka-cittasamuṭṭhāna-pathavīdhātuyā upādiṇṇa-ghaṭṭanassa paccayo ākāra-vikāro **vacīviññatti**, adhippāya-ppakāsana-rasā, vacīghosa-hetubhāva-paccupaṭṭhānā, cittasamuṭṭhāna-pathavīdhātu-padaṭṭhānā. Sā pan’esā vacīghosena adhippāya-viññāpana-hetuttā, sayañ ca tāya vacīghosa-saṅkhātāya vācāya viññeyyattā vacīviññattī ti vuccati. Yathā hi araññe ussāpetvā bandha-gosīsâdi-udakanimittaṃ disvā “udakam ettha atthī” ti viññāyati, evaṃ kāyavipphandanañ c’eva vacīghosañ ca gahetvā kāya-vacī-viññattiyo pi viññāyanti.

#### CST442

##### 63

Rūpapariccheda-lakkhaṇā **ākāsadhātu**, rūpapariyanta-ppakāsana-rasā, rūpamariyādā-paccupaṭṭhānā, asamphuṭṭhabhāva-cchiddavivarabhāva-paccupaṭṭhānā vā, paricchinnarūpa-padaṭṭhānā, yāya paricchinnesu rūpesu “idam ito uddham adho tiriyan” ti ca hoti.

#### CST443

##### 64

Adandhatā-lakkhaṇā **rūpassa lahutā**, rūpānaṃ garubhāva-vinodana-rasā, lahuparivattitā-paccupaṭṭhānā, lahurūpa-padaṭṭhānā. Athaddhatā-lakkhaṇā **rūpassa mudutā**, rūpānaṃ thaddhabhāva-vinodana-rasā, sabbakiriyāsu avirodhitā-paccupaṭṭhānā, mudurūpa-padaṭṭhānā. Sarīrakiriyânukūla-kammaññabhāva-lakkhaṇā **rūpassa kammaññatā**, akammaññatā-vinodana-rasā, adubbalabhāva-paccupaṭṭhānā, kammaññarūpa-padaṭṭhānā.

##### 65

Etā pana tisso na aññamaññaṃ vijahanti. Evaṃ sante pi yo arogino viya rūpānaṃ lahubhāvo adandhatā lahuparivatti-ppakāro rūpadandhattakara-dhātukkhobha-paṭipakkha-paccaya-samuṭṭhāno, so rūpavikāro **rūpassa lahutā**, yo pana suparimaddita-cammass’eva rūpānaṃ mudubhāvo sabbakiriyā-visesesu vasavattanabhāva-maddava-ppakāro rūpatthaddhattakara-dhātukkhobha-paṭipakkha-paccaya-samuṭṭhāno, so rūpavikāro **rūpassa mudutā**, yo pana sudanta-suvaṇṇass’eva rūpānaṃ kammaññabhāvo sarīrakiriyânukūlabhāva-ppakāro sarīrakiriyānaṃ ananukūlakara-dhātukkhobha-paṭipakkha-paccaya-samuṭṭhāno, so rūpavikāro **rūpassa kammaññatā** ti evam etāsaṃ viseso veditabbo.

#### CST444

##### 66

Ācaya-lakkhaṇo **rūpassa upacayo**, pubbantato rūpānaṃ ummujjāpana-raso, niyyātana-paccupaṭṭhāno, paripuṇṇabhāva-paccupaṭṭhāno vā, upacitarūpa-padaṭṭhāno. Pavatti-lakkhaṇā **rūpassa santati**, anuppabandhana-rasā, anupaccheda-paccupaṭṭhānā, anuppabandhakarūpa-padaṭṭhānā. Ubhayam p’etaṃ jātirūpass’evâdhivacanaṃ. Ākāra-nānattato pana veneyyavasena ca,

> “Upacayo, santatī” ti <small>(dha. sa.)</small>

uddesadesanā katā. Yasmā pan’ettha atthato nānattaṃ natthi, tasmā imesaṃ padānaṃ niddese,

> “Yo āyatanānaṃ ācayo, so rūpassa upacayo… Yo rūpassa upacayo, sā rūpassa santatī” ti <small>(dha. sa. 641-642)</small>

vuttaṃ.

##### 67

Aṭṭhakathāyam pi,

> “Ācayo nāma nibbatti, upacayo nāma vaḍḍhi, santati nāma pavattī” ti <small>(dha. sa. aṭṭha. 641)</small>

vatvā,

> “Nadītīre khata-kūpakamhi udakuggamanakālo viya ācayo nibbatti, paripuṇṇakālo viya upacayo vaḍḍhi, ajjhottharitvā gamanakālo viya santati pavattī” ti <small>(dha. sa. aṭṭha. 641)</small>

upamā katā, upamâvasāne ca,

> “Evaṃ kiṃ kathitaṃ hoti? Āyatanena ācayo kathito, ācayena āyatanaṃ kathitan” ti

vuttaṃ. Tasmā yā rūpānaṃ paṭhamâbhinibbatti, sā ācayo, yā tesaṃ upari aññesam pi nibbattamānānaṃ nibbatti, sā vaḍḍhi-ākārena upaṭṭhānato upacayo, yā tesam pi upari punappunaṃ aññesaṃ nibbattamānānaṃ nibbatti, sā anupabandhâkārena upaṭṭhānato santatī ti ca pavuccatī ti veditabbā.

##### 68

Rūpa-paripāka-lakkhaṇā **jaratā**, upanayana-rasā, sabhāvânapagame pi navabhāvâpagama-paccupaṭṭhānā vīhipurāṇabhāvo viya, paripaccamānarūpa-padaṭṭhānā. Khaṇḍiccâdi-bhāvena dantâdīsu vikāradassanato, idaṃ pākaṭajaraṃ sandhāya vuttaṃ. Arūpadhammānaṃ pana paṭicchannajarā nāma hoti, tassā esa vikāro natthi. Yā ca pathavī-udaka-pabbata-candima-sūriyâdīsu avīcijarā nāma.

##### 69

Paribheda-lakkhaṇā **rūpassa aniccatā**, saṃsīdana-rasā, khayavaya-paccupaṭṭhānā, paribhijjamānarūpa-padaṭṭhānā.

#### CST445

##### 70

Ojā-lakkhaṇo **kabaḷīkāro āhāro**, rūpâharaṇa-raso, upatthambhana-paccupaṭṭhāno, kabaḷaṃ katvā āharitabba-vatthu-padaṭṭhāno. Yāya ojāya sattā yāpenti, tassā etaṃ adhivacanaṃ.

#### CST446

##### 71

Imāni tāva pāḷiyaṃ āgatarūpān’eva. Aṭṭhakathāyaṃ pana balarūpaṃ sambhavarūpaṃ jātirūpaṃ rogarūpaṃ ekaccānaṃ matena middharūpan ti evaṃ aññāni pi rūpāni āharitvā,

> “Addhā munī’si sambuddho, natthi nīvaraṇā tavā” ti <small>(su. ni. 547)</small>

ādīni vatvā, middharūpaṃ tāva natthi yevā ti paṭikkhittaṃ, itaresu rogarūpaṃ jaratā-aniccatā-ggahaṇena gahitam eva, jātirūpaṃ upacaya-santati-ggahaṇena, sambhavarūpaṃ āpodhātu-ggahaṇena, balarūpaṃ vāyodhātu-ggahaṇena gahitam eva, tasmā tesu ekam pi visuṃ natthī ti sanniṭṭhānaṃ kataṃ.

Iti idaṃ catuvīsatividhaṃ upādārūpaṃ pubbe vuttaṃ catubbidhaṃ bhūtarūpañ cā ti aṭṭhavīsatividhaṃ rūpaṃ hoti anūnam anadhikaṃ.

#### CST447

##### 72

Taṃ sabbam pi,

> “Na hetu, ahetukaṃ, hetuvippayuttaṃ, sappaccayaṃ, lokiyaṃ, sâsavam evā” ti <small>(dha. sa.)</small>

ādinā nayena ekavidhaṃ. Ajjhattikaṃ bāhiraṃ, oḷārikaṃ sukhumaṃ, dūre santike, nipphannaṃ anipphannaṃ, pasādarūpaṃ napasādarūpaṃ, indriyaṃ anindriyaṃ, upādiṇṇaṃ anupādiṇṇan ti ādivasena duvidhaṃ.

##### 73

Tattha,

- Cakkhâdi-pañcavidhaṃ attabhāvaṃ adhikicca pavattattā **ajjhattikaṃ**, sesaṃ tato bāhirattā **bāhiraṃ**.
- Cakkhâdīni nava, āpodhātu-vajjitā tisso dhātuyo cā ti dvādasavidhaṃ ghaṭṭanavasena gahetabbato **oḷārikaṃ**, sesaṃ tato viparītattā **sukhumaṃ**.
- Yaṃ sukhumaṃ tad eva duppaṭivijjha-sabhāvattā **dūre**, itaraṃ suppaṭivijjha-sabhāvattā **santike**.
- Catasso dhātuyo, cakkhâdīni terasa, kabaḷīkārâhāro cā ti aṭṭhārasavidhaṃ rūpaṃ pariccheda-vikāra-lakkhaṇa-bhāvaṃ atikkamitvā sabhāven’eva pariggahetabbato **nipphannaṃ**, sesaṃ tabbiparītatāya **anipphannaṃ**.
- Cakkhâdi-pañcavidhaṃ rūpâdīnaṃ gahaṇapaccayabhāvena ādāsatalaṃ viya vippasannattā **pasādarūpaṃ**, itaraṃ tato viparītattā **napasādarūpaṃ**.
- Pasādarūpam eva itthindriyâdi-ttayena saddhiṃ adhipatiyaṭṭhena **indriyaṃ**, sesaṃ tato viparītattā **anindriyaṃ**.
- Yaṃ kammajan ti parato vakkhāma, taṃ kammena upādiṇṇattā **upādiṇṇaṃ**, sesaṃ tato viparītattā **anupādiṇṇaṃ**.

#### CST448

##### 74

Puna sabbam eva rūpaṃ sanidassana-kammajâdīnaṃ tikānaṃ vasena tividhaṃ hoti. Tattha oḷārike rūpaṃ **sanidassana-sappaṭighaṃ**, sesaṃ **anidassana-sappaṭighaṃ**, sabbam pi sukhumaṃ **anidassana-appaṭighaṃ**. Evaṃ tāva sanidassanattikavasena tividhaṃ.

##### 75

Kammajâdi-ttikavasena pana kammato jātaṃ **kammajaṃ**, tadaññapaccaya-jātaṃ **akammajaṃ**, na kutoci jātaṃ **n’eva kammajaṃ nâkammajaṃ**.

Cittato jātaṃ **cittajaṃ**, tadaññapaccaya-jātaṃ **acittajaṃ**, na kutoci jātaṃ **n’eva cittajaṃ nâcittajaṃ**.

Āhārato jātaṃ **āhārajaṃ**, tadaññapaccaya-jātaṃ **anāhārajaṃ**, na kutoci jātaṃ **n’eva āhārajaṃ na anâhārajaṃ**.

Ututo jātaṃ **utujaṃ**, tadaññapaccaya-jātaṃ **anutujaṃ**, na kutoci jātaṃ **n’eva utujaṃ na anutujan** ti evaṃ kammajâdi-ttikavasena tividhaṃ.

#### CST449

##### 76

Puna diṭṭhâdi-rūparūpâdi-vatthâdi-catukkavasena catubbidhaṃ. Tattha rūpâyatanaṃ **diṭṭhaṃ** nāma dassanavisayattā, saddâyatanaṃ **sutaṃ** nāma savanavisayattā, gandha-rasa-phoṭṭhabba-ttayaṃ **mutaṃ** nāma sampattagāhaka-indriyavisayattā, sesaṃ **viññātaṃ** nāma viññāṇass’eva visayattā ti evaṃ tāva diṭṭhâdi-catukkavasena catubbidhaṃ.

##### 77

Nipphannarūpaṃ pan’ettha **rūparūpaṃ** nāma, ākāsadhātu **paricchedarūpaṃ** nāma, kāyaviññatti-ādi kammaññatā-pariyantaṃ **vikārarūpaṃ** nāma, jāti-jarā-bhaṅgaṃ **lakkhaṇarūpaṃ** nāmā ti evaṃ rūparūpâdi-catukkavasena catubbidhaṃ.

##### 78

Yaṃ pan’ettha hadayarūpaṃ nāma, taṃ **vatthu na dvāraṃ**, viññattidvayaṃ **dvāraṃ na vatthu**, pasādarūpaṃ **vatthu c’eva dvārañ ca**, sesaṃ **n’eva vatthu na dvāran** ti evaṃ vatthâdi-catukkavasena catubbidhaṃ.

#### CST450

##### 79

Puna ekajaṃ, dvijaṃ, tijaṃ, catujaṃ, na kutoci jātan ti imesaṃ vasena pañcavidhaṃ. Tattha kammajam eva cittajam eva ca **ekajaṃ** nāma, tesu saddhiṃ hadayavatthunā indriyarūpaṃ kammajam eva, viññatti-dvayaṃ cittajam eva. Yaṃ pana cittato ca ututo ca jātaṃ, taṃ **dvijaṃ** nāma, taṃ saddâyatanam eva. Yaṃ utu-cittâhārehi jātaṃ, taṃ **tijaṃ** nāma, taṃ pana lahutâdi-ttayam eva. Yaṃ catūhi pi kammâdīhi jātaṃ, taṃ **catujaṃ** nāma, taṃ lakkhaṇarūpa-vajjaṃ avasesaṃ hoti.

##### 80

Lakkhaṇarūpaṃ pana **na kutoci jātaṃ**. Kasmā? Na hi uppādassa uppādo atthi, uppannassa ca paripāka-bheda-mattaṃ itara-dvayaṃ. Yam pi,

> “Rūpâyatanaṃ, saddâyatanaṃ, gandhâyatanaṃ, rasâyatanaṃ, phoṭṭhabbâyatanaṃ, ākāsadhātu, āpodhātu, rūpassa lahutā, rūpassa mudutā, rūpassa kammaññatā, rūpassa upacayo, rūpassa santati, kabaḷīkāro āhāro, ime dhammā cittasamuṭṭhānā” ti <small>(dha. sa. 1201)</small>

ādīsu jātiyā kutoci jātattaṃ anuññātaṃ, taṃ pana rūpajanaka-paccayānaṃ kiccânubhāvakkhaṇe diṭṭhattā ti veditabbaṃ.

{{<eop>}}Idaṃ tāva rūpakkhandhe vitthārakathāmukhaṃ.{{</eop>}}

### Viññāṇakkhandhakathā

#### CST451

##### 81

Itaresu pana yaṃ kiñci vedayita-lakkhaṇaṃ sabbaṃ taṃ ekato katvā vedanākkhandho, yaṃ kiñci sañjānana-lakkhaṇaṃ sabbaṃ taṃ ekato katvā saññākkhandho, yaṃ kiñci abhisaṅkharaṇa-lakkhaṇaṃ sabbaṃ taṃ ekato katvā saṅkhārakkhandho, yaṃ kiñci vijānana-lakkhaṇaṃ sabbaṃ taṃ ekato katvā viññāṇakkhandho veditabbo. Tattha yasmā viññāṇakkhandhe viññāte itare suviññeyyā honti, tasmā viññāṇakkhandhaṃ ādiṃ katvā vaṇṇanaṃ karissāma.

##### 82

Yaṃ kiñci vijānana-lakkhaṇaṃ sabbaṃ taṃ ekato katvā viññāṇakkhandho veditabbo ti hi vuttaṃ, kiñ ca vijānana-lakkhaṇaṃ viññāṇaṃ? Yath’āha:

> “Vijānāti vijānātī ti kho āvuso, tasmā viññāṇan ti vuccatī” ti. <small>(ma. ni. 1.449)</small>

Viññāṇaṃ cittaṃ mano ti atthato ekaṃ. Tad etaṃ vijānana-lakkhaṇena sabhāvato ekavidham pi, jātivasena tividhaṃ: kusalaṃ, akusalaṃ, abyākatañ ca.

#### CST452

Tattha kusalaṃ bhūmibhedato catubbidhaṃ: kāmāvacaraṃ rūpāvacaraṃ arūpāvacaraṃ lokuttarañ ca.

##### 83

Tattha kāmāvacaraṃ somanassupekkhā-ñāṇa-saṅkhāra-bhedato aṭṭhavidhaṃ. Seyyathidaṃ: somanassasahagataṃ ñāṇasampayuttaṃ asaṅkhāraṃ sasaṅkhārañ ca, tathā ñāṇavippayuttaṃ, upekkhāsahagataṃ ñāṇasampayuttaṃ asaṅkhāraṃ sasaṅkhārañ ca, tathā ñāṇavippayuttaṃ.

##### 84

Yadā hi deyyadhamma-paṭiggāhakâdi-sampattiṃ, aññaṃ vā somanassahetuṃ āgamma haṭṭhapahaṭṭho “atthi dinnan” ti <small>(ma. ni. 1.441)</small> ādinayappavattaṃ sammādiṭṭhiṃ purakkhatvā asaṃsīdanto anussāhito parehi dānâdīni puññāni karoti, tadā’ssa somanassasahagataṃ ñāṇasampayuttaṃ cittaṃ asaṅkhāraṃ hoti.

Yadā pana vuttanayena haṭṭhatuṭṭho sammādiṭṭhiṃ purakkhatvā amuttacāgatâdi-vasena saṃsīdamāno vā parehi vā ussāhito karoti, tadā’ssa tad eva cittaṃ sasaṅkhāraṃ hoti. Imasmiñ hi atthe saṅkhāro ti etaṃ attano vā paresaṃ vā vasena pavattassa pubbapayogassâdhivacanaṃ.

##### 85

Yadā pana ñātijanassa paṭipatti-dassanena jātaparicayā bāladārakā bhikkhū disvā somanassajātā sahasā kiñcid eva hatthagataṃ dadanti vā vandanti vā, tadā tatiyaṃ cittaṃ uppajjati. Yadā pana “detha vandathā” ti ñātīhi ussāhitā evaṃ paṭipajjanti, tadā catutthaṃ cittaṃ uppajjati.

Yadā pana deyyadhamma-paṭiggāhakâdīnaṃ asampattiṃ aññesaṃ vā somanassahetūnaṃ abhāvaṃ āgamma catūsu pi vikappesu somanassa-rahitā honti, tadā sesāni cattāri upekkhāsahagatāni uppajjantī ti. Evaṃ somanassupekkhā-ñāṇa-saṅkhāra-bhedato aṭṭhavidhaṃ kāmāvacara-kusalaṃ veditabbaṃ.

##### 86

Rūpāvacaraṃ pana jhānaṅga-yoga-bhedato pañcavidhaṃ hoti. Seyyathidaṃ: vitakka-vicāra-pīti-sukha-samādhiyuttaṃ paṭhamaṃ, atikkanta-vitakkaṃ dutiyaṃ, tato atikkanta-vicāraṃ tatiyaṃ, tato viratta-pītikaṃ catutthaṃ, atthaṅgatasukhaṃ upekkhā-samādhiyuttaṃ pañcaman ti.

##### 87

Arūpāvacaraṃ catunnaṃ āruppānaṃ yogavasena catubbidhaṃ. Vuttappakārena hi ākāsānañcâyatana-jjhānena sampayuttaṃ paṭhamaṃ, viññāṇañcâyatanâdīhi dutiya-tatiya-catutthāni.

##### 88

Lokuttaraṃ catumagga-sampayogato catubbidhan ti. Evaṃ tāva kusalaviññāṇam eva ekavīsatividhaṃ hoti.

#### CST453

##### 89

Akusalaṃ pana bhūmito ekavidhaṃ: kāmāvacaram eva, mūlato tividhaṃ: lobhamūlaṃ dosamūlaṃ mohamūlañ ca.

##### 90

Tattha lobhamūlaṃ somanassupekkhā-diṭṭhigata-saṅkhāra-bhedato aṭṭhavidhaṃ. Seyyathidaṃ: somanassasahagataṃ diṭṭhigatasampayuttaṃ asaṅkhāraṃ sasaṅkhārañ ca, tathā diṭṭhigatavippayuttaṃ, upekkhāsahagataṃ diṭṭhigatasampayuttaṃ asaṅkhāraṃ sasaṅkhārañ ca, tathā diṭṭhigatavippayuttaṃ.

##### 91

Yadā hi “natthi kāmesu ādīnavo” ti <small>(ma. ni. 1.469)</small> ādinā nayena micchādiṭṭhiṃ purakkhatvā haṭṭhatuṭṭho kāme vā paribhuñjati, diṭṭha-maṅgalâdīni vā sārato pacceti sabhāva-tikkhen’eva anussāhitena cittena, tadā paṭhamaṃ akusalacittaṃ uppajjati. Yadā mandena samussāhitena cittena, tadā dutiyaṃ.

Yadā micchādiṭṭhiṃ apurakkhatvā kevalaṃ haṭṭhatuṭṭho methunaṃ vā sevati, parasampattiṃ vā abhijjhāyati, parabhaṇḍaṃ vā harati sabhāva-tikkhen’eva anussāhitena cittena, tadā tatiyaṃ. Yadā mandena samussāhitena cittena, tadā catutthaṃ.

Yadā pana kāmānaṃ vā asampattiṃ āgamma aññesaṃ vā somanassahetūnaṃ abhāvena catūsu pi vikappesu somanassa-rahitā honti, tadā sesāni cattāri upekkhāsahagatāni uppajjantī ti. Evaṃ somanassupekkhā-diṭṭhigata-saṅkhāra-bhedato aṭṭhavidhaṃ lobhamūlaṃ veditabbaṃ.

##### 92

Dosamūlaṃ pana domanassasahagataṃ paṭighasampayuttaṃ asaṅkhāraṃ sasaṅkhāran ti duvidham eva hoti. Tassa pāṇātipātâdīsu tikkha-manda-ppavattikāle pavatti veditabbā.

##### 93

Mohamūlaṃ upekkhāsahagataṃ vicikicchāsampayuttaṃ uddhaccasampayuttañ cā ti duvidhaṃ. Tassa sanniṭṭhāna[^93-1]-vikkhepakāle pavatti veditabbā ti. Evaṃ akusalaviññāṇaṃ dvādasavidhaṃ hoti.

[^93-1]: Kosambi *asanniṭṭhāna°*.

#### CST454

##### 94

Abyākataṃ jātibhedato duvidhaṃ: vipākaṃ kiriyañ ca. Tattha vipākaṃ bhūmito catubbidhaṃ: kāmāvacaraṃ rūpāvacaraṃ arūpāvacaraṃ lokuttarañ ca. Tattha kāmāvacaraṃ duvidhaṃ: kusalavipākaṃ akusalavipākañ ca. Kusalavipākam pi duvidhaṃ: ahetukaṃ sahetukañ ca.

##### 95

Tattha alobhâdi-vipākahetu-virahitaṃ ahetukaṃ, taṃ cakkhuviññāṇaṃ, sota-ghāna-jivhā-kāyaviññāṇaṃ, sampaṭicchanakiccā manodhātu, santīraṇâdi-kiccā dve manoviññāṇadhātuyo cā ti aṭṭhavidhaṃ.

##### 96

Tattha cakkhu-sannissita-rūpavijānana-lakkhaṇaṃ cakkhuviññāṇaṃ, rūpamattârammaṇa-rasaṃ, rūpâbhimukhabhāva-paccupaṭṭhānaṃ, rūpârammaṇāya kiriyamanodhātuyā apagama-padaṭṭhānaṃ. Sotâdi-sannissita-saddâdi-vijānana-lakkhaṇāni sota-ghāna-jivhā-kāyaviññāṇāni, saddâdi-mattârammaṇa-rasāni, saddâdi-abhimukhabhāva-paccupaṭṭhānāni, saddârammaṇâdīnaṃ kiriyamanodhātūnaṃ apagama-padaṭṭhānāni.

##### 97

Cakkhuviññāṇâdīnaṃ anantaraṃ rūpâdi-vijānana-lakkhaṇā manodhātu, rūpâdi-sampaṭicchana-rasā, tathābhāva-paccupaṭṭhānā, cakkhuviññāṇâdi-apagama-padaṭṭhānā.

Ahetukavipākā saḷārammaṇa-vijānana-lakkhaṇā duvidhā pi santīraṇâdi-kiccā manoviññāṇadhātu, santīraṇâdi-rasā, tathābhāva-paccupaṭṭhānā, hadayavatthu-padaṭṭhānā.

##### 98

Somanassupekkhā-yogato pana dvi-pañca-ṭṭhāna-bhedato ca tassā bhedo. Etāsu hi ekā ekantam iṭṭhârammaṇe pavatti-sabbhāvato somanassa-sampayuttā hutvā santīraṇa-tadārammaṇa-vasena pañcadvāre c’eva javanâvasāne ca pavattanato dviṭṭhānā hoti, ekā iṭṭhamajjhattârammaṇe pavatti-sabbhāvato upekkhā-sampayuttā hutvā santīraṇa-tadārammaṇa-paṭisandhi-bhavaṅga-cuti-vasena pavattanato pañcaṭṭhānā hoti.

##### 99

Aṭṭhavidham pi c’etaṃ ahetukavipāka-viññāṇaṃ niyatâniyatârammaṇattā duvidhaṃ, upekkhā-sukha-somanassa-bhedato tividhaṃ. Viññāṇapañcakaṃ h’ettha niyatârammaṇaṃ yathākkamaṃ rūpâdīsu yeva pavattito, sesaṃ aniyatârammaṇaṃ. Tatra hi manodhātu pañcasu pi rūpâdīsu pavattati, manoviññāṇadhātu-dvayaṃ chasū ti. Kāyaviññāṇaṃ pan’ettha sukhayuttaṃ, dviṭṭhānā manoviññāṇadhātu somanassayuttā, sesaṃ upekkhāyuttan ti. Evaṃ tāva kusalavipākâhetukaṃ aṭṭhavidhaṃ veditabbaṃ.

##### 100

Alobhâdi-vipākahetu-sampayuttaṃ pana sahetukaṃ, taṃ kāmāvacara-kusalaṃ viya somanassâdi-bhedato aṭṭhavidhaṃ. Yathā pana kusalaṃ dānâdi-vasena chasu ārammaṇesu pavattati, na idaṃ tathā. Idañ hi paṭisandhi-bhavaṅga-cuti-tadārammaṇa-vasena parittadhamma-pariyāpannesu yeva chasu ārammaṇesu pavattati. Saṅkhārâsaṅkhārabhāvo pan’ettha āgamanâdi-vasena veditabbo. Sampayuttadhammānañ ca visese asati pi, ādāsatalâdīsu mukhanimittaṃ viya nirussāhaṃ vipākaṃ, mukhaṃ viya sa-ussāhaṃ kusalan ti veditabbaṃ.

##### 101

Kevalaṃ hi akusalavipākaṃ ahetukam eva, taṃ cakkhuviññāṇaṃ, sota-ghāna-jivhā-kāyaviññāṇaṃ, sampaṭicchana-kiccā manodhātu, santīraṇâdi-kiccā pañcaṭṭhānā manoviññāṇadhātū ti sattavidhaṃ. Taṃ lakkhaṇâdito kusalâhetukavipāke vuttanayen’eva veditabbaṃ.

##### 102

Kevalañ hi kusalavipākāni iṭṭha-iṭṭhamajjhattârammaṇāni, imāni aniṭṭha-aniṭṭhamajjhattârammaṇāni. Tāni ca upekkhā-sukha-somanassa-bhedato tividhāni, imāni dukkha-upekkhā-vasena duvidhāni. Ettha hi kāyaviññāṇaṃ dukkhasahagatam eva, sesāni upekkhāsahagatāni. Sā ca tesu upekkhā hīnā, dukkhaṃ viya nâtitikhiṇā, itaresu upekkhā paṇītā, sukhaṃ viya nâtitikhiṇā.

Iti imesaṃ sattannaṃ akusalavipākānaṃ purimānañ ca soḷasannaṃ kusalavipākānaṃ vasena kāmāvacaraṃ vipākaviññāṇaṃ tevīsatividhaṃ.

##### 103

Rūpāvacaraṃ pana kusalaṃ viya pañcavidhaṃ. Kusalaṃ pana samāpattivasena javanavīthiyaṃ pavattati, idaṃ upapattiyaṃ paṭisandhi-bhavaṅga-cuti-vasena.

##### 104

Yathā ca rūpāvacaraṃ, evaṃ arūpāvacaram pi kusalaṃ viya catubbidhaṃ. Pavattibhedo pi’ssa rūpāvacare vuttanayo eva.

##### 105

Lokuttaravipākaṃ catumaggayuttacitta-phalattā catubbidhaṃ. Taṃ maggavīthivasena c’eva samāpattivasena[^105-1] ca dvidhā pavattati. Evaṃ sabbam pi catūsu bhūmīsu chattiṃsavidhaṃ vipākaviññāṇaṃ hoti.

[^105-1]: Kosambi *phala-samāpattivasena*.

##### 106

Kiriyaṃ pana bhūmibhedato tividhaṃ: kāmāvacaraṃ rūpāvacaraṃ arūpāvacarañ ca. Tattha kāmāvacaraṃ duvidhaṃ: ahetukaṃ sahetukañ ca. Tattha alobhâdi-kiriyahetu-virahitaṃ ahetukaṃ, taṃ manodhātu-manoviññāṇadhātu-bhedato duvidhaṃ.

##### 107

Tattha cakkhuviññāṇâdi-purecara-rūpâdi-vijānana-lakkhaṇā manodhātu, āvajjana-rasā, rūpâdi-abhimukhabhāva-paccupaṭṭhānā, bhavaṅga-viccheda-padaṭṭhānā, sā upekkhāyuttā va hoti.

##### 108

Manoviññāṇadhātu pana duvidhā: sādhāraṇā asādhāraṇā ca. Tattha sādhāraṇā upekkhāsahagatâhetukakiriyā saḷārammaṇa-vijānana-lakkhaṇā, kiccavasena pañcadvāra-manodvāresu voṭṭhabbanâvajjana[^108-1]-rasā, tathābhāva-paccupaṭṭhānā, ahetukavipāka-manoviññāṇadhātu bhavaṅgānaṃ aññatarâpagama-padaṭṭhānā.

Asādhāraṇā somanassasahagatâhetukakiriyā saḷārammaṇa-vijānana-lakkhaṇā, kiccavasena arahataṃ anuḷāresu vatthūsu hasituppādana-rasā, tathābhāva-paccupaṭṭhānā, ekantato hadayavatthu-padaṭṭhānā ti. Iti kāmāvacarakiriyaṃ ahetukaṃ tividhaṃ.

[^108-1]: Kosambi *voṭṭhapana°*, always.

##### 109

Sahetukaṃ pana somanassâdi-bhedato kusalaṃ viya aṭṭhavidhaṃ. Kevalañ hi kusalaṃ sekkhaputhujjanānaṃ uppajjati, idaṃ arahataṃ yevā ti ayam ettha viseso. Evaṃ tāva kāmāvacaraṃ ekādasavidhaṃ.

Rūpāvacaraṃ pana arūpāvacarañ ca kusalaṃ viya pañcavidhaṃ catubbidhañ ca hoti. Arahataṃ uppattivasen’eva c’assa kusalato viseso veditabbo ti. Evaṃ sabbam pi tīsu bhūmīsu vīsatividhaṃ kiriyaviññāṇaṃ hoti.

#### CST455

##### 110

Iti ekavīsati kusalāni, dvādasâkusalāni, chattiṃsa vipākāni, vīsati kiriyānī ti sabbāni pi ekūnanavuti viññāṇāni honti. Yāni paṭisandhi-bhavaṅgâvajjana-dassana-savana-ghāyana-sāyana-phusana-sampaṭicchana-santīraṇa-voṭṭhabbana-javana-tadārammaṇa-cuti-vasena cuddasahi ākārehi pavattanti.

##### 111

Kathaṃ? Yadā hi aṭṭhannaṃ kāmāvacara-kusalānaṃ ānubhāvena devamanussesu sattā nibbattanti, tadā nesaṃ maraṇakāle paccupaṭṭhitaṃ kamma-kammanimitta-gatinimittānaṃ aññataraṃ ārammaṇaṃ katvā aṭṭha sahetuka-kāmāvacara-vipākāni, manussesu paṇḍakâdi-bhāvaṃ āpajjamānānaṃ dubbala-dvihetuka-kusalavipāka-upekkhāsahagatâhetuka-vipāka-manoviññāṇadhātu cā ti paṭisandhivasena nava vipākacittāni pavattanti.

##### 112

Yadā rūpāvacarârūpāvacara-kusalânubhāvena rūpârūpabhavesu nibbattanti, tadā nesaṃ maraṇakāle paccupaṭṭhitaṃ kammanimittam eva ārammaṇaṃ katvā nava rūpârūpāvacara-vipākāni paṭisandhivasena pavattanti.

##### 113

Yadā pana akusalânubhāvena apāye nibbattanti, tadā nesaṃ maraṇakāle paccupaṭṭhitaṃ kamma-kammanimitta-gatinimittānaṃ aññataraṃ ārammaṇaṃ katvā ekā akusalavipākâhetuka-manoviññāṇadhātu paṭisandhivasena pavattatī ti. Evaṃ tāv’ettha ekūnavīsatiyā vipākaviññāṇānaṃ **paṭisandhi**vasena pavatti veditabbā.

##### 114

Paṭisandhiviññāṇe pana niruddhe, taṃ taṃ paṭisandhiviññāṇam anubandhamānaṃ tassa tass’eva kammassa vipākabhūtaṃ tasmiñ ñeva ārammaṇe tādisam eva bhavaṅgaviññāṇaṃ nāma pavattati. Puna pi tādisan ti evaṃ, asati santāna-vinivattake aññasmiṃ cittuppāde, nadīsotaṃ viya, supinaṃ apassato niddokkamana-kālâdīsu aparimāṇa-saṅkhyam pi pavattati yevā ti. Evaṃ tesañ ñeva viññāṇānaṃ **bhavaṅga**vasenâpi pavatti veditabbā.

##### 115

Evaṃ pavatte pana bhavaṅgasantāne, yadā sattānaṃ indriyāni ārammaṇa-gahaṇa-kkhamāni honti, tadā cakkhuss’āpāthagate rūpe rūpaṃ paṭicca cakkhupasādassa ghaṭṭanā hoti, tato ghaṭṭanânubhāvena bhavaṅgacalanaṃ hoti, atha niruddhe bhavaṅge tad eva rūpaṃ ārammaṇaṃ katvā bhavaṅgaṃ vicchindamānā viya āvajjanakiccaṃ sādhayamānā kiriyamanodhātu uppajjati. Sotadvārâdīsu pi es’eva nayo.

##### 116

Manodvāre pana chabbidhe pi ārammaṇe āpāthagate, bhavaṅga-calanânantaraṃ bhavaṅgaṃ vicchindamānā viya āvajjanakiccaṃ sādhayamānā ahetuka-kiriyamanoviññāṇadhātu uppajjati upekkhāsahagatā ti. Evaṃ dvinnaṃ kiriyaviññāṇānaṃ **āvajjana**vasena pavatti veditabbā.

##### 117

Āvajjanânantaraṃ pana cakkhudvāre tāva dassanakiccaṃ sādhayamānaṃ cakkhupasāda-vatthukaṃ cakkhuviññāṇaṃ, sotadvārâdīsu savanâdi-kiccaṃ sādhayamānāni sota-ghāna-jivhā-kāyaviññāṇāni pavattanti. Tāni iṭṭha-iṭṭhamajjhattesu visayesu kusalavipākāni, aniṭṭha-aniṭṭhamajjhattesu visayesu akusalavipākānī ti. Evaṃ dasannaṃ vipākaviññāṇānaṃ **dassana-savana-ghāyana-sāyana-phusana**vasena pavatti veditabbā.

##### 118

> “Cakkhuviññāṇadhātuyā uppajjitvā niruddha-samanantarā uppajjati cittaṃ mano mānasaṃ… tajjā manodhātū” ti <small>(vibha. 184)</small>

ādi vacanato pana cakkhuviññāṇâdīnaṃ anantarā tesañ ñeva visayaṃ sampaṭicchamānā kusalavipākânantaraṃ kusalavipākā, akusalavipākânantaraṃ akusalavipākā manodhātu uppajjati. Evaṃ dvinnaṃ vipākaviññāṇānaṃ **sampaṭicchana**vasena pavatti veditabbā.

##### 119

> “Manodhātuyā pi uppajjitvā niruddha-samanantarā uppajjati cittaṃ mano mānasaṃ… tajjā manoviññāṇadhātū” ti <small>(vibha. 184)</small>

vacanato pana manodhātuyā sampaṭicchitam eva visayaṃ santīrayamānā akusalavipākamanodhātuyā anantarā akusalavipākā, kusalavipākāya anantarā iṭṭhârammaṇe somanassasahagatā, iṭṭhamajjhatte upekkhāsahagatā uppajjati vipākâhetuka-manoviññāṇadhātū ti. Evaṃ tiṇṇaṃ vipākaviññāṇānaṃ **santīraṇa**vasena pavatti veditabbā.

##### 120

Santīraṇânantaraṃ pana tam eva visayaṃ vavatthāpayamānā uppajjati kiriyâhetuka-manoviññāṇadhātu upekkhāsahagatā ti. Evaṃ ekass’eva kiriyaviññāṇassa **voṭṭhabbana**vasena pavatti veditabbā.

##### 121

Voṭṭhabbanânantaraṃ pana sace mahantaṃ hoti rūpâdi-ārammaṇaṃ, atha yathāvavatthāpite visaye aṭṭhannaṃ vā kāmāvacara-kusalānaṃ, dvādasannaṃ vā akusalānaṃ, navannaṃ vā avasesa-kāmāvacara-kiriyānaṃ aññataravasena, cha satta vā javanāni javanti. Eso tāva pañcadvāre nayo.

Manodvāre pana manodvārâvajjanânantaraṃ tāni yeva. Gotrabhuto uddhaṃ rūpāvacarato pañca kusalāni pañca kiriyāni, arūpāvacarato cattāri kusalāni cattāri kiriyāni, lokuttarato cattāri maggacittāni cattāri phalacittānī ti imesu yaṃ yaṃ laddhapaccayaṃ hoti taṃ taṃ javatī ti. Evaṃ pañcapaññāsāya kusalâkusala-kiriya-vipāka-viññāṇānaṃ **javana**vasena pavatti veditabbā.

##### 122

Javanâvasāne pana sace pañcadvāre atimahantaṃ, manodvāre ca vibhūtam ārammaṇaṃ hoti, atha kāmāvacara-sattānaṃ kāmāvacara-javanâvasāne iṭṭhârammaṇâdīnaṃ purimakamma-javanacittâdīnañ ca vasena yo yo paccayo laddho hoti, tassa tassa vasena aṭṭhasu sahetuka-kāmāvacara-vipākesu tīsu vipākâhetuka-manoviññāṇadhātūsu ca aññataraṃ, paṭisotagataṃ nāvaṃ anubandhamānaṃ kiñci antaraṃ udakam iva, bhavaṅgass’ārammaṇato aññasmiṃ ārammaṇe javitaṃ javanam anubandhaṃ[^122-1] dvikkhattuṃ sakiṃ vā vipākaviññāṇaṃ uppajjati. Tad etaṃ javanâvasāne bhavaṅgassa ārammaṇe pavattanârahaṃ samānaṃ tassa javanassa ārammaṇaṃ ārammaṇaṃ katvā pavattattā tadārammaṇan ti vuccati. Evaṃ ekādasannaṃ vipākaviññāṇānaṃ **tadārammaṇa**vasena pavatti veditabbā.

[^122-1]: Kosambi *anubandhantaṃ*.

##### 123

Tadārammaṇâvasāne pana puna bhavaṅgam eva pavattati. Bhavaṅge vicchinne puna āvajjanâdīnī ti evaṃ laddhapaccaya-cittasantānaṃ bhavaṅgânantaraṃ āvajjanaṃ, āvajjanânantaraṃ dassanâdīnī ti cittaniyama-vasen’eva punappunaṃ tāva pavattati, yāva ekasmiṃ bhave bhavaṅgassa parikkhayo. Ekasmiṃ hi bhave yaṃ sabbapacchimaṃ bhavaṅgacittaṃ, taṃ tato [^123-1] cavanattā cutī ti vuccati. Tasmā tam pi ekūnavīsatividham eva hoti. Evaṃ ekūnavīsatiyā vipākaviññāṇānaṃ **cuti**vasena pavatti veditabbā.

[^123-1]: Kosambi adds *bhavato*.

##### 124

Cutito pana puna paṭisandhi, paṭisandhito puna bhavaṅgan ti evaṃ bhava-gati-ṭhiti-nivāsesu saṃsaramānānaṃ sattānaṃ avicchinnaṃ cittasantānaṃ pavattati yeva. Yo pan’ettha arahattaṃ pāpuṇāti, tassa cuticitte niruddhe niruddham eva hotī ti.

{{<eop>}}Idaṃ viññāṇakkhandhe vitthārakathāmukhaṃ.{{</eop>}}

### Vedanākkhandhakathā

#### CST456

##### 125

Idāni yaṃ vuttaṃ “yaṃ kiñci vedayita-lakkhaṇaṃ sabbaṃ taṃ ekato katvā vedanākkhandho veditabbo” ti, etthâpi vedayita-lakkhaṇaṃ nāma vedanā va. Yath’āha:

> “Vedayati vedayatī ti kho āvuso, tasmā vedanā ti vuccatī” ti. <small>(ma. ni. 1.450)</small>

##### 126

Sā pana vedayita-lakkhaṇena sabhāvato ekavidhā pi jātivasena tividhā hoti: kusalā, akusalā, abyākatā cā ti. Tattha kāmāvacaraṃ somanassupekkhā-ñāṇa-saṅkhāra-bhedato aṭṭhavidhan ti ādinā nayena vuttena kusalaviññāṇena sampayuttā kusalā, akusalena sampayuttā akusalā, abyākatena sampayuttā abyākatā ti veditabbā.

##### 127

Sā sabhāvabhedato pañcavidhā hoti: sukhaṃ dukkhaṃ somanassaṃ domanassaṃ upekkhā ti. Tattha kusalavipākena kāyaviññāṇena sampayuttaṃ **sukhaṃ**. Akusalavipākena **dukkhaṃ**. Kāmāvacarato catūhi kusalehi, catūhi sahetuka-vipākehi, ekena ahetuka-vipākena, catūhi sahetuka-kiriyehi, ekena ahetuka-kiriyena, catūhi akusalehi, rūpāvacarato ṭhapetvā pañcamajjhāna-viññāṇaṃ catūhi kusalehi, catūhi vipākehi, catūhi kiriyehi, lokuttaraṃ pana — yasmā ajhānikaṃ nāma natthi, tasmā aṭṭha lokuttarāni pañcannaṃ jhānānaṃ vasena cattālīsaṃ honti — tesu ṭhapetvā aṭṭha pañcamajjhānikāni sesehi dvattiṃsāya kusala-vipākehī ti evaṃ **somanassaṃ** dvāsaṭṭhiyā viññāṇehi sampayuttaṃ. **Domanassaṃ** dvīhi akusalehi. **Upekkhā** avasesa-pañcapaññāsāya viññāṇehi sampayuttā.

##### 128

Tattha iṭṭhaphoṭṭhabbânubhavana-lakkhaṇaṃ **sukhaṃ**, sampayuttānaṃ upabrūhana-rasaṃ, kāyika-assāda-paccupaṭṭhānaṃ, kāyindriya-padaṭṭhānaṃ.

Aniṭṭhaphoṭṭhabbânubhavana-lakkhaṇaṃ **dukkhaṃ**, sampayuttānaṃ milāpana-rasaṃ, kāyikâbādha-paccupaṭṭhānaṃ, kāyindriya-padaṭṭhānaṃ.

Iṭṭhârammaṇânubhavana-lakkhaṇaṃ **somanassaṃ**, yathā tathā vā iṭṭhâkāra-sambhoga-rasaṃ, cetasika-assāda-paccupaṭṭhānaṃ, passaddhi-padaṭṭhānaṃ.

Aniṭṭhârammaṇânubhavana-lakkhaṇaṃ **domanassaṃ**, yathā tathā vā aniṭṭhâkāra-sambhoga-rasaṃ, cetasikâbādha-paccupaṭṭhānaṃ, ekanten’eva hadayavatthu-padaṭṭhānaṃ.

Majjhatta-vedayita-lakkhaṇā **upekkhā**, sampayuttānaṃ nâti-upabrūhana-milāpana-rasā, santabhāva-paccupaṭṭhānā, nippītika-citta-padaṭṭhānā ti.

{{<eop>}}Idaṃ vedanākkhandhe vitthārakathāmukhaṃ.{{</eop>}}

### Saññākkhandhakathā

#### CST457

##### 129

Idāni yaṃ vuttaṃ “yaṃ kiñci sañjānana-lakkhaṇaṃ sabbaṃ taṃ ekato katvā saññākkhandho veditabbo” ti, etthâpi sañjānana-lakkhaṇaṃ nāma saññā va. Yath’āha:

> “Sañjānāti sañjānātī ti kho āvuso, tasmā saññā ti vuccatī” ti. <small>(ma. ni. 1.450)</small>

Sā pan’esā sañjānana-lakkhaṇena sabhāvato ekavidhā pi jātivasena tividhā hoti: kusalā, akusalā, abyākatā ca. Tattha kusalaviññāṇa-sampayuttā kusalā, akusala-sampayuttā akusalā, abyākata-sampayuttā abyākatā. Na hi taṃ viññāṇaṃ atthi, yaṃ saññāya vippayuttaṃ, tasmā yattako viññāṇassa bhedo, tattako saññāyā ti.

##### 130

Sā pan’esā evaṃ viññāṇena samappabhedā pi lakkhaṇâdito sabbā va sañjānana-lakkhaṇā, “tad ev’etan” ti puna sañjānana-paccaya-nimitta-karaṇa-rasā, dāru-ādīsu tacchakâdayo viya, yathāgahita-nimitta-vasena abhinivesa-karaṇa-paccupaṭṭhānā, hatthidassaka-andhā <small>(udā. 54)</small> viya, yathā-upaṭṭhita-visaya-padaṭṭhānā, tiṇapurisakesu migapotakānaṃ “purisā” ti uppannasaññā viyā ti.

{{<eop>}}Idaṃ saññākkhandhe vitthārakathāmukhaṃ.{{</eop>}}

### Saṅkhārakkhandhakathā

#### CST458

##### 131

Yaṃ pana vuttaṃ “yaṃ kiñci abhisaṅkharaṇa-lakkhaṇaṃ sabbaṃ taṃ ekato katvā saṅkhārakkhandho veditabbo” ti, ettha abhisaṅkharaṇa-lakkhaṇaṃ nāma rāsikaraṇa-lakkhaṇaṃ. Kiṃ pana tan ti? Saṅkhārā yeva. Yath’āha:

> “Saṅkhatam abhisaṅkharontī ti kho bhikkhave, tasmā saṅkhārā ti vuccantī” ti. <small>(saṃ. ni. 3.79)</small>

##### 132

Te abhisaṅkharaṇa-lakkhaṇā, āyūhana-rasā, vipphāra-paccupaṭṭhānā, sesakhandhattaya-padaṭṭhānā. Evaṃ lakkhaṇâdito ekavidhā pi ca jātivasena tividhā: kusalā, akusalā, abyākatā ti. Tesu kusalaviññāṇa-sampayuttā kusalā, akusala-sampayuttā akusalā, abyākata-sampayuttā abyākatā.

##### 133

Tattha kāmāvacara-paṭhama-kusalaviññāṇa-sampayuttā tāva niyatā sarūpena āgatā sattavīsati, yevāpanakā cattāro, aniyatā pañcā ti chattiṃsa. Tattha,

- phasso, cetanā, vitakko, vicāro, pīti, vīriyaṃ, jīvitaṃ, samādhi, saddhā, sati, hirī, ottappaṃ, alobho, adoso, amoho, kāyapassaddhi, cittapassaddhi, kāyalahutā, cittalahutā, kāyamudutā, cittamudutā, kāyakammaññatā, cittakammaññatā, kāyapāguññatā, cittapāguññatā, kāyujukatā, cittujukatā ti ime sarūpena āgatā sattavīsati <small>(dha. sa. 1; dha. sa. aṭṭha. 1 yevāpanakavaṇṇanā)</small>
- chando, adhimokkho, manasikāro, tatramajjhattatā ti ime yevāpanakā cattāro <small>(dha. sa. aṭṭha. 1 yevāpanakavaṇṇanā)</small>
- karuṇā, muditā, kāyaduccarita-virati, vacīduccarita-virati, micchâjīva-viratī ti ime aniyatā pañca, — ete hi kadāci uppajjanti, uppajjamānā pi ca na ekato uppajjanti.

#### CST459

##### 134

Tattha phusatī ti **phasso**. Svâyaṃ phusana-lakkhaṇo, saṅghaṭṭana-raso, sannipāta-paccupaṭṭhāno, āpāthagata-visaya-padaṭṭhāno. Ayañ hi arūpadhammo pi samāno ārammaṇe phusanâkāren’eva pavattati, ekadesena ca analliyamāno pi rūpaṃ viya cakkhu, saddo viya ca sotaṃ cittaṃ ārammaṇañ ca saṅghaṭṭeti, tika-sannipāta-saṅkhātassa attano kāraṇassa vasena paveditattā sannipāta-paccupaṭṭhāno, tajjā-samannāhārena c’eva indriyena ca parikkhate visaye anantarāyen’eva uppajjanato āpāthagata-visaya-padaṭṭhāno ti vuccati. Vedanâdhiṭṭhāna-bhāvato pana niccamma-gāvī <small>(saṃ. ni. 2.63)</small> viya daṭṭhabbo.

#### CST460

##### 135

Cetayatī ti **cetanā**, abhisandahatī ti attho. Sā cetanābhāva-lakkhaṇā, āyūhana-rasā, saṃvidahana-paccupaṭṭhānā, sakicca-parakicca-sādhikā jeṭṭhasissa-mahāvaḍḍhakī-ādayo viya. Accāyika-kammânussaraṇâdīsu ca panâyaṃ sampayuttānaṃ ussahanabhāvena pavattamānā pākaṭā hoti.

##### 136

**Vitakka-vicāra-pītī**su yaṃ vattabbaṃ siyā, taṃ sabbaṃ Pathavīkasiṇaniddese paṭhamajjhāna-vaṇṇanāyaṃ <small>(visuddhi. 1.71)</small> vuttam eva.

#### CST461

##### 137

Vīrabhāvo **vīriyaṃ**. Taṃ ussahana-lakkhaṇaṃ, sahajātānaṃ upatthambhana-rasaṃ, asaṃsīdanabhāva-paccupaṭṭhānaṃ,

> “Saṃviggo yoniso padahatī” ti <small>(a. ni. 4.113)</small>

vacanato saṃvega-padaṭṭhānaṃ, vīriyârambha-vatthu-padaṭṭhānaṃ vā, sammā āraddhaṃ sabbasampattīnaṃ mūlaṃ hotī ti daṭṭhabbaṃ.

#### CST462

##### 138

Jīvanti tena, sayaṃ vā jīvati, jīvanamattam eva vā tan ti **jīvitaṃ**. Lakkhaṇâdīni pan’assa rūpajīvite vuttanayen’eva veditabbāni <small>(XIV.59)</small>. Tañ hi rūpadhammānaṃ jīvitaṃ, idaṃ arūpadhammānan ti idam ev’ettha nānākaraṇaṃ.

#### CST463

##### 139

Ārammaṇe cittaṃ samaṃ ādhiyati, sammā vā ādhiyati, samā-dhāna-mattam eva vā etaṃ cittassā ti **samādhi**. So avisāra-lakkhaṇo, avikkhepa-lakkhaṇo vā, sahajātānaṃ sampiṇḍana-raso nhāniya-cuṇṇānaṃ udakaṃ viya, upasama-paccupaṭṭhāno, visesato sukha-padaṭṭhāno, nivāte dīpaccīnaṃ ṭhiti viya cetaso ṭhitī ti daṭṭhabbo.

#### CST464

##### 140

Saddahanti etāya, sayaṃ vā saddahati, saddahana-mattam eva vā esā ti **saddhā**. Sā saddahana-lakkhaṇā, okappana-lakkhaṇā vā, pasādana-rasā udaka-ppasādaka-maṇi viya, pakkhandana-rasā vā oghuttaraṇo viya, akālussiya-paccupaṭṭhānā, adhimutti-paccupaṭṭhānā vā, saddheyya-vatthu-padaṭṭhānā, saddhamma-ssavanâdi-sotāpattiyaṅga-padaṭṭhānā <small>(dī. ni. 3.311; saṃ. ni. 5.1001)</small> vā, hattha-vitta-bījāni viya daṭṭhabbā.

#### CST465

##### 141

Saranti tāya, sayaṃ vā sarati, saraṇa-mattam eva vā esā ti **sati**. Sā apilāpana-lakkhaṇā, asammosa-rasā, ārakkha-paccupaṭṭhānā, visayâbhimukhabhāva-paccupaṭṭhānā vā, thirasaññā-padaṭṭhānā, kāyâdi-satipaṭṭhāna-padaṭṭhānā vā, ārammaṇe daḷha-patiṭṭhitattā pana esikā viya, cakkhudvārâdi-rakkhaṇato dovāriko viya ca daṭṭhabbā.

#### CST466

##### 142

Kāyaduccaritâdīhi hiriyatī ti **hirī**, lajjāy’etaṃ adhivacanaṃ, tehi yeva ottappatī ti **ottappaṃ**, pāpato ubbegass’etaṃ adhivacanaṃ. Tattha pāpato jigucchana-lakkhaṇā hirī, uttāsana-lakkhaṇaṃ ottappaṃ, lajjâkārena pāpānaṃ akaraṇa-rasā hirī, uttāsâkārena ottappaṃ, vuttappakāren’eva ca pāpato saṅkocana-paccupaṭṭhānā etā, attagārava-paragārava-padaṭṭhānā. Attānaṃ [^142-1] garuṃ katvā hiriyā pāpaṃ jahāti kulavadhū viya, paraṃ garuṃ katvā ottappena pāpaṃ jahāti vesiyā viya. Ime ca pana dve dhammā lokapālakā ti <small>(a. ni. 2.9)</small> daṭṭhabbā.

[^142-1]: Kosambi adds *hi*.

#### CST467

##### 143

Na lubbhanti tena, sayaṃ vā na lubbhati, alubbhana-mattam eva vā tan ti **alobho**, adosâmohesu pi es’eva nayo. Tesu alobho ārammaṇe cittassa agedha-lakkhaṇo, alaggabhāva-lakkhaṇo vā kamaladale jalabindu viya, apariggaha-raso muttabhikkhu viya, anallīnabhāva-paccupaṭṭhāno asucimhi patitapuriso viya.

#### CST468

**Adoso** acaṇḍikka-lakkhaṇo, avirodha-lakkhaṇo vā anukūlamitto viya, āghātavinaya-raso, pariḷāhavinaya-raso vā candanaṃ viya, sommabhāva-paccupaṭṭhāno puṇṇacando viya.

#### CST469

**Amoho** yathāsabhāva-paṭivedha-lakkhaṇo, akkhalita-paṭivedha-lakkhaṇo vā kusalissāsa-khitta-usu-paṭivedho viya, visayobhāsana-raso padīpo viya, asammoha-paccupaṭṭhāno araññagata-sudesako viya. Tayo pi c’ete sabbakusalānaṃ mūlabhūtā ti daṭṭhabbā.

#### CST470

##### 144

Kāyassa passambhanaṃ **kāyapassaddhi**, cittassa passambhanaṃ **cittapassaddhi**. Kāyo ti c’ettha vedanâdayo tayo khandhā. Ubho pi pan’etā ekato katvā kāyacitta-daratha-vūpasama-lakkhaṇā kāyacitta-passaddhiyo, kāyacitta-daratha-nimaddana-rasā, kāyacittānaṃ aparipphandana-sītibhāva-paccupaṭṭhānā, kāyacitta-padaṭṭhānā, kāyacittānaṃ avūpasamakara-uddhaccâdi-kilesa-paṭipakkhabhūtā ti daṭṭhabbā.

##### 145

Kāyassa lahubhāvo **kāyalahutā**, cittassa lahubhāvo **cittalahutā**. Tā kāyacitta-garubhāva-vūpasama-lakkhaṇā, kāyacitta-garubhāva-nimaddana-rasā, kāyacittānaṃ adandhatā-paccupaṭṭhānā, kāyacitta-padaṭṭhānā, kāyacittānaṃ garubhāvakara-thinamiddhâdi-kilesa-paṭipakkhabhūtā ti daṭṭhabbā.

##### 146

Kāyassa mudubhāvo **kāyamudutā**, cittassa mudubhāvo **cittamudutā**. Tā kāyacitta-tthambha-vūpasama-lakkhaṇā, kāyacitta-thaddhabhāva-nimaddana-rasā, appaṭighāta-paccupaṭṭhānā, kāyacitta-padaṭṭhānā, kāyacittānaṃ thaddhabhāvakara-diṭṭhi-mānâdi-kilesa-paṭipakkhabhūtā ti daṭṭhabbā.

##### 147

Kāyassa kammaññabhāvo **kāyakammaññatā**, cittassa kammaññabhāvo **cittakammaññatā**. Tā kāyacittâkammaññabhāva-vūpasama-lakkhaṇā, kāyacittâkammaññabhāva-nimaddana-rasā, kāyacittānaṃ ārammaṇakaraṇa-sampatti-paccupaṭṭhānā, kāyacitta-padaṭṭhānā, kāyacittānaṃ akammaññabhāvakarâvasesa-nīvaraṇâdi-paṭipakkhabhūtā, pasādanīya-vatthūsu pasādâvahā, hitakiriyāsu viniyoga-kkhama-bhāvâvahā suvaṇṇavisuddhi viyā ti daṭṭhabbā.

##### 148

Kāyassa pāguññabhāvo **kāyapāguññatā**, cittassa pāguññabhāvo **cittapāguññatā**. Tā kāyacittānaṃ agelaññabhāva-lakkhaṇā, kāyacitta-gelañña-nimaddana-rasā, nirādīnava-paccupaṭṭhānā, kāyacitta-padaṭṭhānā, kāyacittānaṃ gelaññakara-asaddhiyâdi-paṭipakkhabhūtā ti daṭṭhabbā.

##### 149

Kāyassa ujukabhāvo **kāyujukatā**, cittassa ujukabhāvo **cittujukatā**. Tā kāyacitta-ajjava-lakkhaṇā, kāyacitta-kuṭilabhāva-nimaddana-rasā, ajimhatā-paccupaṭṭhānā, kāyacitta-padaṭṭhānā, kāyacittānaṃ kuṭilabhāvakara-māyā-sāṭheyyâdi-paṭipakkhabhūtā ti daṭṭhabbā.

#### CST471

##### 150

**Chando** ti kattukāmatāy’etaṃ adhivacanaṃ. Tasmā so kattukāmatā-lakkhaṇo chando, ārammaṇa-pariyesana-raso, ārammaṇena atthikatā-paccupaṭṭhāno, tad ev’assa padaṭṭhānaṃ, ārammaṇaggahaṇe ayaṃ cetaso hatthappasāraṇaṃ viya daṭṭhabbo.

#### CST472

##### 151

Adhimuccanaṃ **adhimokkho**. So sanniṭṭhāna-lakkhaṇo, asaṃsappana-raso, nicchaya-paccupaṭṭhāno, sanniṭṭheyyadhamma-padaṭṭhāno, ārammaṇe niccalabhāvena indakhīlo viya daṭṭhabbo.

#### CST473

##### 152

Kiriyā kāro, manamhi kāro **manasikāro**. Purimamanato visadisamanaṃ karotī ti pi manasikāro. Svâyaṃ ārammaṇapaṭipādako, vīthipaṭipādako, javanapaṭipādakoti tippakāro.

Tattha ārammaṇapaṭipādako manamhi kāroti manasikāro. So sāraṇalakkhaṇo, sampayuttānaṃ ārammaṇe saṃyojanaraso, ārammaṇābhimukhabhāvapaccupaṭṭhāno, ārammaṇapadaṭṭhāno. Saṅkhārakkhandhapariyāpanno, ārammaṇapaṭipādakattena sampayuttānaṃ sārathi viya daṭṭhabbo. Vīthipaṭipādako ti pana pañcadvārāvajjanass’etaṃ adhivacanaṃ. Javanapaṭipādako ti manodvārāvajjanass’etaṃ adhivacanaṃ. Na te idha adhippetā.

#### CST474

Tesu dhammesu majjhattatā **tatramajjhattatā**. Sā cittacetasikānaṃ samavāhitalakkhaṇā, ūnādhikatānivāraṇarasā, pakkhapātupacchedanarasā vā, majjhattabhāvapaccupaṭṭhānā, cittacetasikānaṃ ajjhupekkhanabhāvena samappavattānaṃ ājānīyānaṃ ajjhupekkhakasārathi viya daṭṭhabbā.

**Karuṇāmuditā** ca brahmavihāraniddese <small>(visuddhi. 1.262)</small> vuttanayen’eva veditabbā. Kevalañhi tā appanāppattā rūpāvacarā, imā kāmāvacarāti ayam eva viseso.

Keci pana mettupekkhāyo pi aniyatesu icchanti, taṃ na gahetabbaṃ. Atthato hi adoso yeva mettā, tatramajjhattupekkhāyeva upekkhāti.

#### CST475

Kāyaduccaritato virati **kāyaduccaritavirati**. Esa nayo sesāsupi. Lakkhaṇādito panetā tisso pi kāyaduccaritādivatthūnaṃ avītikkamalakkhaṇā, amaddanalakkhaṇāti vuttaṃ hoti. Kāyaduccaritādivatthuto saṅkocanarasā, akiriyapaccupaṭṭhānā, saddhāhirottappaappicchatādiguṇapadaṭṭhānā, pāpakiriyato cittassa vimukhabhāvabhūtāti daṭṭhabbā.

#### CST476

Iti im eva chattiṃsa saṅkhārā paṭhamena kāmāvacarakusalaviññāṇena sampayogaṃ gacchantī ti veditabbā. Yathā ca paṭhamena, evaṃ dutiyenāpi. Sasaṅkhārabhāvamattam eva hettha viseso.

Tatiyena pana ṭhapetvā amohaṃ avasesā veditabbā. Tathā catutthena. Sasaṅkhārabhāvamattam eva hettha viseso.

Paṭhame vuttesu pana ṭhapetvā pītiṃ avasesā pañcamena sampayogaṃ gacchanti. Yathā ca pañcamena, evaṃ chaṭṭhenāpi. Sasaṅkhārabhāvamattam eva hettha viseso. Sattamena ca pana ṭhapetvā amohaṃ avasesā veditabbā. Tathā aṭṭhamena. Sasaṅkhārabhāvamattam eva hettha viseso.

Paṭhame vuttesu ṭhapetvā viratittayaṃ sesā rūpāvacarakusalesu paṭhamena sampayogaṃ gacchanti. Dutiyena tato vitakkavajjā. Tatiyena tato vicāravajjā. Catutthena tato pītivajjā. Pañcamena tato aniyatesu karuṇāmuditāvajjā. Teyeva catūsu āruppakusalesu. Arūpāvacarabhāvo yeva hi ettha viseso.

Lokuttaresu paṭhamajjhānike tāva maggaviññāṇe paṭhamarūpāvacaraviññāṇe vuttanayena, dutiyajjhānikādibhede dutiyarūpāvacaraviññāṇādīsu vuttanayen’eva veditabbā. Karuṇāmuditānaṃ pana abhāvo, niyataviratitā, lokuttaratā cāti ayam ettha viseso. Evaṃ tāva kusalāyeva saṅkhārā veditabbā.

#### CST477

Akusalesu lobhamūle paṭhamākusalasampayuttā tāva niyatā sarūpena āgatā terasa, yevāpanakā cattāroti sattarasa. Tattha phasso, cetanā, vitakko, vicāro, pīti, vīriyaṃ, jīvitaṃ, samādhi, ahirikaṃ, anottappaṃ, lobho, moho, micchādiṭṭhīti ime sarūpena āgatā terasa <small>(dha. sa. 365; dha. sa. aṭṭha. 365)</small>. Chando, adhimokkho, uddhaccaṃ, manasikāroti ime yevāpanakā cattāro <small>(dha. sa. aṭṭha. 365)</small>.

#### CST478

Tattha na hiriyatī ti ahiriko. Ahirikassa bhāvo **ahirikaṃ**. Na otappatī ti **anottappaṃ**. Tesu **ahirikaṃ** kāyaduccaritādīhi ajigucchana-lakkhaṇaṃ, alajjālakkhaṇaṃ vā. **Anottappaṃ** teheva asārajja-lakkhaṇaṃ, anuttāsa-lakkhaṇaṃ vā. Ayam ettha saṅkhepo. Vitthāro pana hirottappānaṃ vuttapaṭipakkhavasena veditabbo.

#### CST479

Lubbhanti tena, sayaṃ vā lubbhati, lubbhanamattam eva vā tanti **lobho**. Muyhanti tena, sayaṃ vā muyhati, muyhanamattam eva vā tanti **moho**. Tesu **lobho** ārammaṇaggahaṇalakkhaṇo makkaṭālepo viya, abhisaṅgaraso tattakapāle khittamaṃsapesi viya. Apariccāgapaccupaṭṭhāno telañjanarāgo viya. Saṃyojaniyadhammesu assādadassanapadaṭṭhāno. Taṇhānadībhāvena vaḍḍhamāno sīghasotā nadī iva mahāsamuddaṃ apāyam eva gahetvā gacchatī ti daṭṭhabbo.

#### CST480

**Moho** cittassa andhabhāvalakkhaṇo, aññāṇalakkhaṇo vā, asampaṭivedharaso, ārammaṇasabhāvacchādanaraso vā, asammāpaṭipattipaccupaṭṭhāno, andhakārapaccupaṭṭhāno vā, ayonisomanasikārapadaṭṭhāno, sabbākusalānaṃ mūlanti daṭṭhabbo.

#### CST481

Micchā passanti tāya, sayaṃ vā micchā passati, micchādassanamattaṃ vā esāti **micchādiṭṭhi**. Sā ayoniso abhinivesalakkhaṇā, parāmāsarasā, micchābhinivesapaccupaṭṭhānā, ariyānaṃ adassanakāmatādipadaṭṭhānā, paramaṃ vajjanti daṭṭhabbā.

#### CST482

Uddhatabhāvo **uddhaccaṃ**. Taṃ avūpasama-lakkhaṇaṃ vātābhighātacalajalaṃ viya, anavaṭṭhāna-rasaṃ vātābhighātacaladhajapaṭākā viya, bhantatta-paccupaṭṭhānaṃ pāsāṇābhighātasamuddhatabhasmaṃ viya, cetaso avūpasame ayonisomanasikāra-padaṭṭhānaṃ, cittavikkhepoti daṭṭhabbaṃ. Sesā kusale vuttanayen’eva veditabbā. Akusalabhāvo yeva hi akusalabhāvena ca lāmakattaṃ etesaṃ tehi viseso.

#### CST483

Iti ime sattarasa saṅkhārā paṭhamena akusalaviññāṇena sampayogaṃ gacchantī ti veditabbā. Yathā ca paṭhamena, evaṃ dutiyenāpi. Sasaṅkhāratā pan’ettha thinamiddhassa ca aniyatatā viseso.

Tattha thinanatā **thinaṃ**. Middhanatā **middhaṃ**. Anussāhasaṃhananatā asattivighāto cāti attho. Thinañca middhañca thinamiddhaṃ. Tattha **thinaṃ** anussāha-lakkhaṇaṃ, vīriyavinodana-rasaṃ, saṃsīdana-paccupaṭṭhānaṃ. **Middhaṃ** akammaññatālakkhaṇaṃ, onahana-rasaṃ, līnatāpaccupaṭṭhānaṃ, pacalāyikāniddāpaccupaṭṭhānaṃ vā. Ubhayam pi arativijambhikādīsu ayonisomanasikāra-padaṭṭhānaṃ.

Tatiyena paṭhame vuttesu ṭhapetvā micchādiṭṭhiṃ avasesā veditabbā. **Māno** pan’ettha aniyato hoti. Ayaṃ viseso, so uṇṇatilakkhaṇo, sampaggaharaso, ketukamyatāpaccupaṭṭhāno, diṭṭhivippayuttalobhapadaṭṭhāno, ummādo viya daṭṭhabbo.

Catutthena dutiye vuttesu ṭhapetvā micchādiṭṭhiṃ avasesā veditabbā. Etthāpi ca māno aniyatesu hoti yeva. Paṭhame vuttesu pana ṭhapetvā pītiṃ avasesā pañcamena sampayogaṃ gacchanti. Yathā ca pañcamena, evaṃ chaṭṭhenāpi. Sasaṅkhāratā pan’ettha thinamiddhassa ca aniyatabhāvo viseso. Sattamena pañcame vuttesu ṭhapetvā diṭṭhiṃ avasesā veditabbā. Māno pan’ettha aniyato hoti. Aṭṭhamena chaṭṭhe vuttesu ṭhapetvā diṭṭhiṃ avasesā veditabbā. Etthāpi ca māno aniyatesu hotiyevāti.

#### CST484

Dosamūlesu pana dvīsu paṭhamasampayuttā tāva niyatā sarūpena āgatā ekādasa, yevāpanakā cattāro, aniyatā tayoti aṭṭhārasa. Tattha phasso, cetanā, vitakko, vicāro, vīriyaṃ, jīvitaṃ, samādhi, ahirikaṃ, anoppattaṃ, doso, mohoti ime sarūpena āgatā ekādasa <small>(dha. sa. 413; dha. sa. aṭṭha. 413)</small>. Chando, adhimokkho, uddhaccaṃ, manasikāroti ime yevāpanakā cattāro <small>(dha. sa. aṭṭha. 413)</small>. Issā, macchariyaṃ, kukkuccanti ime aniyatā tayo <small>(dha. sa. aṭṭha. 413)</small>.

#### CST485

Tattha dussanti tena, sayaṃ vā dussati, dussanamattam eva vā tanti **doso**. So caṇḍikkalakkhaṇo pahaṭāsīviso viya, visappanaraso visanipāto viya, attano nissayadahanaraso vā dāvaggi viya. Dūsanapaccupaṭṭhāno laddhokāso viya sapatto, āghātavatthupadaṭṭhāno, visasaṃsaṭṭhapūtimuttaṃ viya daṭṭhabbo.

#### CST486

Issāyanā **issā**. Sā parasampattīnaṃ usūyanalakkhaṇā. Tatth’eva anabhiratirasā, tato vimukhabhāvapaccupaṭṭhānā, parasampattipadaṭṭhānā, saṃyojananti daṭṭhabbā.

#### CST487

Maccharabhāvo **macchariyaṃ**. Taṃ laddhānaṃ vā labhitabbānaṃ vā attano sampattīnaṃ nigūhana-lakkhaṇaṃ, tāsaṃyeva parehi sādhāraṇabhāvaakkhamana-rasaṃ, saṅkocana-paccupaṭṭhānaṃ, kaṭukañcukatāpaccupaṭṭhānaṃ vā, attasampattipadaṭṭhānaṃ, cetaso virūpabhāvoti daṭṭhabbaṃ.

#### CST488

Kucchitaṃ kataṃ kukataṃ. Tassa bhāvo **kukkuccaṃ**. Taṃ pacchānutāpa-lakkhaṇaṃ, katākatānusocana-rasaṃ, vippaṭisāra-paccupaṭṭhānaṃ, katākata-padaṭṭhānaṃ, dāsabyamiva daṭṭhabbaṃ. Sesā vuttappakārāyevāti.

Iti ime aṭṭhārasa saṅkhārā paṭhamena dosamūlena sampayogaṃ gacchantī ti veditabbā. Yathā ca paṭhamena, evaṃ dutiyenāpi. Sasaṅkhāratā pana aniyatesu ca thinamiddhasambhavo va viseso.

#### CST489

Mohamūlesu dvīsu vicikicchāsampayuttena tāva phasso, cetanā, vitakko, vicāro, vīriyaṃ, jīvitaṃ, cittaṭṭhiti, ahirikaṃ, anottappaṃ, moho, vicikicchāti sarūpena āgatā ekādasa <small>(dha. sa. 422; dha. sa. aṭṭha. 422)</small>, uddhaccaṃ, manasikāroti yevāpanakā dve cāti terasa.

#### CST490

Tattha **cittaṭṭhitī** ti pavattiṭṭhitimatto dubbalo samādhi. Vigatā cikicchāti **vicikicchā**. Sā saṃsayalakkhaṇā, kampanarasā, anicchayapaccupaṭṭhānā, anekaṃsagāhapaccupaṭṭhānā vā, vicikicchāyaṃ ayonisomanasikārapadaṭṭhānā, paṭipattiantarāyakarāti daṭṭhabbā. Sesā vuttappakārāyeva.

Uddhaccasampayuttena vicikicchāsampayutte vuttesu ṭhapetvā vicikicchaṃ sesā dvādasa. Vicikicchāya abhāvena pan’ettha adhimokkho uppajjati. Tena saddhiṃ teraseva, adhimokkhasabbhāvato ca balavataro samādhi hoti. Yañcettha uddhaccaṃ, taṃ sarūpen’eva āgataṃ. Adhimokkhamanasikārā yevāpanakavasenāti evaṃ akusalasaṅkhārā veditabbā.

#### CST491

Abyākatesu vipākābyākatā tāva ahetukasahetukabhedato duvidhā. Tesu ahetukavipākaviññāṇasampayuttā ahetukā. Tattha kusalākusalavipākacakkhuviññāṇasampayuttā tāva phasso, cetanā, jīvitaṃ, cittaṭṭhitī ti sarūpena āgatā cattāro <small>(dha. sa. 431; dha. sa. aṭṭha. 431)</small>, yevāpanako manasikāroyevāti pañca. Sota-ghāna-jivhā-kāyaviññāṇasampayuttāpi eteyeva. Ubhayavipākamanodhātuyā ete c’eva vitakkavicārādhimokkhā cāti aṭṭha, tathā tividhāyapi ahetukamanoviññāṇadhātuyā. Yā pan’ettha somanassasahagatā, tāya saddhiṃ pīti adhikā hotī ti veditabbā.

Sahetukavipākaviññāṇasampayuttā pana sahetukā. Tesu aṭṭhakāmāvacaravipākasampayuttā tāva aṭṭhahi kāmāvacarakusalehi sampayuttasaṅkhārasadisāyeva. Yā pana tā aniyatesu karuṇāmuditā, tā sattārammaṇattā vipākesu na santi. Ekantaparittārammaṇā hi kāmāvacaravipākā. Na kevalañca karuṇāmuditā, viratiyo pi vipākesu na santi. “Pañca sikkhāpadā kusalāyevā” ti hi vuttaṃ.

Rūpāvacarārūpāvacaralokuttaravipākaviññāṇasampayuttā pana tesaṃ kusalaviññāṇasampayuttasaṅkhārehi sadisā eva.

#### CST492

Kiriyābyākatāpi ahetukasahetukabhedato duvidhā. Tesu ahetukakiriyaviññāṇasampayuttā ahetukā. Te ca kusalavipākamanodhātuahetukamanoviññāṇadhātudvayayuttehi samānā. Manoviññāṇadhātudvaye pana vīriyaṃ adhikaṃ. Vīriyasabbhāvato balappatto samādhi hoti. Ayam ettha viseso.

Sahetukakiriyaviññāṇasampayuttā pana sahetukā. Tesu aṭṭhakāmāvacarakiriyaviññāṇasampayuttā tāva ṭhapetvā viratiyo aṭṭhahi kāmāvacarakusalehi sampayuttasaṅkhārasadisā. Rūpāvacarārūpāvacarakiriyasampayuttā pana sabbākārenapi tesaṃ kusalaviññāṇasampayuttasadisāyevāti evaṃ abyākatāpi saṅkhārā veditabbāti.

{{<eop>}}Idaṃ saṅkhārakkhandhe vitthārakathāmukhaṃ.{{</eop>}}

Idaṃ tāva abhidhamme padabhājanīyanayena khandhesu vitthārakathāmukhaṃ.

### Atītādivibhāgakathā

#### CST493

Bhagavatā pana

> “Yaṃkiñci rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, tadekajjhaṃ abhisaṃyūhitvā abhisaṅkhipitvā ayaṃ vuccati rūpakkhandho. Yā kāci vedanā… yā kāci saññā… ye keci saṅkhārā… yaṃ kiñci viññāṇaṃ atītānāgatapaccuppannaṃ…pe… abhisaṅkhipitvā ayaṃ vuccati viññāṇakkhandho” ti <small>(vibha. 2,26)</small>

Evaṃ khandhā vitthāritā.

Tattha **yaṃkiñcī** ti anavasesapariyādānaṃ. **Rūpan** ti atippasaṅganiyamanaṃ. Evaṃ padadvayenāpi rūpassa anavasesapariggaho kato hoti. Ath’assa atītādinā vibhāgaṃ ārabhati. Tañhi kiñci atītaṃ, kiñci anāgatādibhedanti. Esa nayo vedanādīsu.

#### CST494

Tattha rūpaṃ tāva addhāsantatisamayakhaṇavasena catudhā atītaṃ nāma hoti. Tathā anāgatapaccuppannaṃ.

Tattha **addhāvasena** tāva ekassa ekasmiṃ bhave paṭisandhito pubbe atītaṃ, cutito uddhaṃ anāgataṃ, ubhinnamantare paccuppannaṃ.

**Santativasena** sabhāgaekautusamuṭṭhānaṃ ekāhārasamuṭṭhānañca pubbāpariyavasena vattamānam pi paccuppannaṃ, tato pubbe visabhāgautuāhārasamuṭṭhānaṃ atītaṃ, pacchā anāgataṃ. Cittajaṃ ekavīthiekajavanaekasamāpattisamuṭṭhānaṃ paccuppannaṃ, tato pubbe atītaṃ, pacchā anāgataṃ. Kammasamuṭṭhānassa pāṭiyekkaṃ santativasena atītādibhedo natthi, tesaññeva pana utuāhāracittasamuṭṭhānānaṃ upatthambhakavasena tassa atītādibhāvo veditabbo.

**Samayavasena** ekamuhuttapubbaṇhasāyanharattindivādīsu samayesu santānavasena pavattamānaṃ taṃ taṃ samayaṃ paccuppannaṃ nāma, tato pubbe atītaṃ, pacchā anāgataṃ.

**Khaṇavasena** uppādādikhaṇattayapariyāpannaṃ paccuppannaṃ, tato pubbe anāgataṃ, pacchā atītaṃ. Api ca atikkantahetupaccayakiccaṃ atītaṃ, niṭṭhitahetukiccaṃ aniṭṭhitapaccayakiccaṃ paccuppannaṃ, ubhayakiccaṃ asampattaṃ anāgataṃ. Sakiccakkhaṇe vā paccuppannaṃ, tato pubbe anāgataṃ, pacchā atītaṃ. Ettha ca khaṇādikathāva nippariyāyā. Sesā sapariyāyā.

#### CST495

Ajjhattabahiddhābhedo vuttanayo eva. Api ca idha niyakajjhattam pi ajjhattaṃ parapuggalikam pi ca bahiddhāti veditabbaṃ. Oḷārikasukhumabhedo vuttanayova.

#### CST496

Hīnapaṇītabhedo duvidho pariyāyato nippariyāyato ca. Tattha akaniṭṭhānaṃ rūpato sudassīnaṃ rūpaṃ hīnaṃ. Tadeva sudassānaṃ rūpato paṇītaṃ. Evaṃ yāva narakasattānaṃ rūpaṃ, tāva pariyāyato hīnapaṇītatā veditabbā. Nippariyāyato pana yattha akusalavipākaṃ uppajjati, taṃ hīnaṃ. Yattha kusalavipākaṃ, taṃ paṇītaṃ.

Dūre santiketi idam pi vuttanayam eva. Api ca okāsatopettha upādāyupādāya dūrasantikatā veditabbā.

#### CST497

**Tadekajjhaṃ abhisaṃyūhitvā abhisaṅkhipitvā** ti taṃ atītādīhi padehi visuṃ visuṃ niddiṭṭhaṃ rūpaṃ sabbaṃ ruppanalakkhaṇasaṅkhāte ekavidhabhāve paññāya rāsiṃ katvā rūpakkhandhoti vuccatī ti ayam ettha attho. Etena sabbam pi rūpaṃ ruppanalakkhaṇe rāsibhāvūpagamanena rūpakkhandhoti dassitaṃ hoti. Na hi rūpato añño rūpakkhandho nāma atthi.

#### CST498

Yathā ca rūpaṃ, evaṃ vedanādayo pi vedayita-lakkhaṇādīsu rāsibhāvūpagamanena. Na hi vedanādīhi aññe vedanākkhandhādayo nāma atthi.

Atītādivibhāge pan’ettha santativasena khaṇādivasena ca vedanāya atītānāgatapaccuppannabhāvo veditabbo. Tattha **santativasena** ekavīthiekajavanaekasamāpattipariyāpannā ekavīthivisayasamāyogappavattā ca paccuppannā, tato pubbe atītā, pacchā anāgatā. **Khaṇādivasena** khaṇattayapariyāpannā pubbantāparantamajjhattagatā sakiccañca kurumānā vedanā paccuppannā, tato pubbe atītā, pacchā anāgatā. Ajjhattabahiddhābhedo niyakajjhattavasena veditabbo.

#### CST499

Oḷārikasukhumabhedo “akusalā vedanā oḷārikā, kusalābyākatā vedanā sukhumā” ti ādinā <small>(vibha. 11)</small> nayena vibhaṅge vuttena jātisabhāvapuggalalokiyalokuttaravasena veditabbo. **Jātivasena** tāva akusalā vedanā sāvajjakiriyahetuto, kilesasantāpabhāvato ca avūpasantavuttī ti kusalavedanāya oḷārikā, sabyāpārato, saussāhato, savipākato, kilesasantāpabhāvato, sāvajjato ca vipākābyākatāya oḷārikā, savipākato, kilesasantāpabhāvato, sabyābajjhato, sāvajjato ca kiriyābyākatāya oḷārikā. Kusalābyākatā pana vuttavipariyāyato akusalāya sukhumā. Dvepi kusalākusalavedanā sabyāpārato, saussāhato, savipākato ca yathāyogaṃ duvidhāyapi abyākatāya oḷārikā, vuttavipariyāyena duvidhāpi abyākatā tāhi sukhumā. Evaṃ tāva jātivasena oḷārikasukhumatā veditabbā.

#### CST500

**Sabhāvavasena** pana dukkhā vedanā nirassādato, savipphārato, khobhakaraṇato, ubbejanīyato, abhibhavanato ca itarāhi dvīhi oḷārikā, itarā pana dve sātato, santato, paṇītato, manāpato, majjhattato ca yathāyogaṃ dukkhāya sukhumā. Ubho pana sukhadukkhā savipphārato, khobhakaraṇato, pākaṭato ca adukkhamasukhāya oḷārikā, sā vuttavipariyāyena tadubhayato sukhumā. Evaṃ sabhāvavasena oḷārikasukhumatā veditabbā.

#### CST501

**Puggalavasena** pana asamāpannassa vedanā nānārammaṇe vikkhittabhāvato samāpannassa vedanāya oḷārikā, vipariyāyena itarā sukhumā. Evaṃ puggalavasena oḷārikasukhumatā veditabbā.

**Lokiyalokuttaravasena** pana sāsavā vedanā lokiyā, sā āsavuppattihetuto, oghaniyato, yoganiyato, ganthaniyato, nīvaraṇiyato, upādāniyato, saṃkilesikato, puthujjanasādhāraṇato ca anāsavāya oḷārikā. Sā vipariyāyena sāsavāya sukhumā. Evaṃ lokiyalokuttaravasena oḷārikasukhumatā veditabbā.

#### CST502

Tattha jāti ādivasena sambhedo pariharitabbo. Akusalavipākakaāyaviññāṇasampayuttā hi vedanā jātivasena abyākatattā sukhumāpi samānā sabhāvādivasena oḷārikā hoti. Vuttañ h’etaṃ “abyākatā vedanā sukhumā. Dukkhā vedanā oḷārikā. Samāpannassa vedanā sukhumā. Asamāpannassa vedanā oḷārikā. Sāsavā vedanā oḷārikā. Anāsavā vedanā sukhumā” ti. <small>(vibha. 11)</small> Yathā ca dukkhā vedanā, evaṃ sukhādayo pi jātivasena oḷārikā sabhāvādivasena sukhumā honti. Tasmā yathā jāti ādivasena sambhedo na hoti, tathā vedanānaṃ oḷārikasukhumatā veditabbā. Seyyathidaṃ: abyākatā jātivasena kusalâkusalāhi sukhumā. Tattha katamā abyākatā? Kiṃ dukkhā? Kiṃ sukhā? Kiṃ samāpannassa? Kiṃ asamāpannassa? Kiṃ sāsavā? Kiṃ anāsavāti? Evaṃ sabhāvādibhedo na parāmasitabbo. Esa nayo sabbattha.

Api ca taṃ taṃ vā pana vedanaṃ upādāyupādāya vedanā oḷārikasukhumā daṭṭhabbāti vacanato akusalādīsupi lobhasahagatāya dosasahagatā vedanā aggi viya attano nissayadahanato oḷārikā, lobhasahagatā sukhumā. Dosasahagatāpi niyatā oḷārikā, aniyatā sukhumā. Niyatāpi kappaṭṭhitikā oḷārikā, itarā sukhumā. Kappaṭṭhitikāsupi asaṅkhārikā oḷārikā, itarā sukhumā. Lobhasahagatā pana diṭṭhisampayuttā oḷārikā, itarā sukhumā. Sāpi niyatā kappaṭṭhitikā asaṅkhārikā oḷārikā, itarā sukhumā. Avisesena ca akusalā bahuvipākā oḷārikā, appavipākā sukhumā. Kusalā pana appavipākā oḷārikā, bahuvipākā sukhumā.

Api ca kāmāvacarakusalā oḷārikā. Rūpāvacarā sukhumā. Tato arūpāvacarā. Tato lokuttarā. Kāmāvacarā dānamayā oḷārikā. Sīlamayā sukhumā. Tato bhāvanāmayā. Bhāvanāmayāpi duhetukā oḷārikā. Tihetukā sukhumā. Tihetukāpi sasaṅkhārikā oḷārikā. Asaṅkhārikā sukhumā. Rūpāvacarā ca paṭhamajjhānikā oḷārikā…pe… pañcamajjhānikā sukhumā. Arūpāvacarā ca ākāsānañcâyatanasampayuttā oḷārikā…pe… nevasaññanâsaññâyatanasampayuttā sukhumāva. Lokuttarā ca sotāpattimaggasampayuttā oḷārikā…pe… arahattamaggasampayuttā sukhumāva. Esa nayo taṃ taṃ bhūmivipākakiriyavedanāsu ca dukkhādiasamāpannādisāsavādivasena vuttavedanāsu ca.

Okāsavasena câpi niraye dukkhā oḷārikā. Tiracchānayoniyaṃ sukhumā…pe… paranimmitavasavattīsu sukhumāva. Yathā ca dukkhā, evaṃ sukhāpi sabbattha yathānurūpaṃ yojetabbā. Vatthuvasena câpi hīnavatthukā yā kāci vedanā oḷārikā, paṇītavatthukā sukhumā.

Hīnapaṇītabhede yā oḷārikā, sā hīnā. Yā ca sukhumā, sā paṇītāti daṭṭhabbā.

#### CST503

Dūrapadaṃ pana “akusalā vedanā kusalābyākatāhi vedanāhi dūre”. Santikepadaṃ “akusalā vedanā akusalāya vedanāya santike” ti ādinā nayena vibhaṅge vibhattaṃ. Tasmā akusalā vedanā visabhāgato, asaṃsaṭṭhato, asarikkhato ca kusalābyākatāhi dūre, tathā kusalābyākatā akusalāya. Esa nayo sabbavāresu. Akusalā pana vedanā sabhāgato, sarikkhato ca akusalāya santiketi. Idaṃ vedanākkhandhassa atītādivibhāge vitthārakathāmukhaṃ. Taṃtaṃvedanāsampayuttānaṃ pana saññādīnam pi evam eva veditabbaṃ.

### Kamādivinicchayakathā

#### CST504

Evaṃ viditvā ca puna etesveva

> Khandhesu ñāṇabhedatthaṃ, kamatotha visesato,  
> Anūnādhikato ceva, upamāto tath’eva ca.

> Daṭṭhabbato dvidhā evaṃ, passantassatthasiddhito,  
> Vinicchayanayo sammā, viññātabbo vibhāvinā.

Tattha **kamato** ti idha uppattikkamo, pahānakkamo, paṭipattikkamo, bhūmikkamo, desanākkamoti bahuvidho kamo.

Tattha “paṭhamaṃ kalalaṃ hoti, kalalā hoti abbudan” ti <small>(saṃ. ni. 1.235)</small> evamādi uppattikkamo. “Dassanena pahātabbā dhammā, bhāvanāya pahātabbā dhammā” ti <small>(dha. sa. tikamātikā 8)</small> evamādi pahānakkamo. “Sīlavisuddhi, cittavisuddhī” ti <small>(ma. ni. 1.259; paṭi. ma. 3.41)</small> evamādi paṭipattikkamo. “Kāmāvacarā, rūpāvacarā” ti <small>(dha. sa. 987)</small> evamādi bhūmikkamo. “Cattāro satipaṭṭhānā, cattāro sammappadhānā” ti <small>(dī. ni. 3.145)</small> vā, “dānakathaṃ, sīlakathan” ti <small>(dī. ni. 1.298)</small> vā evamādi desanākkamo. Tesu idha uppattikkamo tāva na yujjati, kalalādīnaṃ viya khandhānaṃ pubbāpariyavavatthānena anuppattito. Na pahānakkamo, kusalābyākatānaṃ appahātabbato. Napaṭipattikkamo, akusalānaṃ appaṭipajjanīyato. Na bhūmikkamo, vedanādīnaṃ catubhūmipariyāpannattā. Desanākkamo pana yujjati.

Abhedena hi pañcasu khandhesu attagāhapatitaṃ veneyyajanaṃ samūhaghanavinibbhogadassanena attagāhato mocetukāmo Bhagavā hitakāmo tassa tassa janassa sukhagahaṇatthaṃ cakkhuādīnam pi visayabhūtaṃ oḷārikaṃ paṭhamaṃ rūpakkhandhaṃ desesi. Tato iṭṭhâniṭṭharūpasaṃvedanikaṃ vedanaṃ. “Yaṃ vedayati, taṃ sañjānātī” ti evaṃ vedanāvisayassa ākāragāhikaṃ saññaṃ. Saññāvasena abhisaṅkhārake saṅkhāre. Tesaṃ vedanādīnaṃ nissayaṃ adhipatibhūtañca nesaṃ viññāṇanti evaṃ tāva kamato vinicchayanayo viññātabbo.

#### CST505

**Visesato** ti khandhānañca upādānakkhandhānañca visesato. Ko pana nesaṃ viseso, khandhā tāva avisesato vuttā. Upādānakkhandhā sāsavaupādāniyabhāvena visesetvā. Yath’āha:

> “Pañca c’eva vo, bhikkhave, khandhe desessāmi pañcupādānakkhandhe ca, taṃ suṇātha. Katame ca, bhikkhave, pañcakkhandhā, yaṃ kiñci, bhikkhave, rūpaṃ atītānāgatapaccuppannaṃ…pe… santike vā, ayaṃ vuccati, bhikkhave, rūpakkhandho. Yā kāci vedanā…pe… yaṃ kiñci viññāṇaṃ…pe… santike vā, ayaṃ vuccati, bhikkhave, viññāṇakkhandho. Ime vuccanti, bhikkhave, pañcakkhandhā. Katame ca, bhikkhave, pañcupādānakkhandhā. Yaṃkiñci, bhikkhave, rūpaṃ…pe… santike vā sāsavaṃ upādāniyaṃ, ayaṃ vuccati, bhikkhave, rūpupādānakkhandho. Yā kāci vedanā…pe… yaṃ kiñci viññāṇaṃ…pe… santike vā sāsavaṃ upādāniyaṃ, ayaṃ vuccati, bhikkhave, viññāṇupādānakkhandho. Ime vuccanti, bhikkhave, pañcupādānakkhandhā” ti. <small>(saṃ. ni. 3.48)</small>

Ettha ca yathā vedanādayo anāsavāpi atthi, na evaṃ rūpaṃ. Yasmā pan’assa rāsaṭṭhena khandhabhāvo yujjati, tasmā khandhesu vuttaṃ. Yasmā rāsaṭṭhena ca sāsavaṭṭhena ca upādānakkhandhabhāvo yujjati, tasmā upādānakkhandhesu vuttaṃ. Vedanādayo pana anāsavāva khandhesu vuttā. Sāsavā upādānakkhandhesu. **Upādānakkhandhā** ti c’ettha upādānagocarā khandhā upādānakkhandhāti evamattho daṭṭhabbo. Idha pana sabbepete ekajjhaṃ katvā khandhāti adhippetā.

#### CST506

**Anūnādhikato** ti kasmā pana Bhagavatā pañceva khandhā vuttā anūnā anadhikāti. Sabbasaṅkhatasabhāgekasaṅgahato attattaniyagāhavatthussa etaparamato aññesañca tadavarodhato. Anekappabhedesu hi saṅkhatadhammesu sabhāgavasena saṅgayhamānesu rūpam pi rūpasabhāgekasaṅgahavasena eko khandho hoti. Vedanā vedanāsabhāgekasaṅgahavasena eko khandho hoti. Esa nayo saññādīsu. Tasmā sabbasaṅkhatasabhāgekasaṅgahato pañceva vuttā. Etaparamañcetaṃ attattaniyagāhavatthu yad idaṃ rūpādayo pañca. Vuttañ h’etaṃ “rūpe kho, bhikkhave, sati rūpaṃ upādāya rūpaṃ abhinivissa evaṃ diṭṭhi uppajjati ‘etaṃ mama, esohamasmi, eso me attā’ti. Vedanāya, saññāya, saṅkhāresu, viññāṇe sati viññāṇaṃ upādāya viññāṇaṃ abhinivissa evaṃ diṭṭhi uppajjati ‘etaṃ mama, esohamasmi, eso me attā” ti. <small>(saṃ. ni. 3.207)</small> Tasmā attattaniyagāhavatthussa etaparamato pi pañceva vuttā. Yepi caññe sīlādayo pañca dhammakkhandhā vuttā, tepi saṅkhārakkhandhe pariyāpannattā ettheva avarodhaṃ gacchanti. Tasmā aññesaṃ tadavarodhato pi pañceva vuttā ti evaṃ anūnādhikato vinicchayanayo viññātabbo.

#### CST507

**Upamāto** ti ettha hi gilānasālupamo rūpupādānakkhandho, gilānupamassa viññāṇupādānakkhandhassa vatthudvārārammaṇavasena nivāsaṭṭhānato. Gelaññupamo vedanupādānakkhandho, ābādhakattā. Gelaññasamuṭṭhānupamo saññupādānakkhandho, kāmasaññādivasena rāgādisampayuttavedanāsabbhāvā. Asappāyasevanupamo saṅkhārupādānakkhandho, vedanāgelaññassa nidānattā. “Vedanaṃ vedanatthāya abhisaṅkharontī” ti. <small>(saṃ. ni. 3.79)</small> hi vuttaṃ. Tathā “akusalassa kammassa katattā upacitattā vipākaṃ kāyaviññāṇaṃ uppannaṃ hoti dukkhasahagatan” ti <small>(dha. sa. 556)</small> Gilānupamo viññāṇupādānakkhandho, vedanāgelaññena aparimuttattā. Api ca cārakakāraṇaaparādhakāraṇakārakaaparādhikupamā ete bhājanabhojanabyañjanaparivesakabhuñjakūpamā cāti evaṃ upamāto vinicchayanayo viññātabbo.

#### CST508

**Daṭṭhabbato dvidhā** ti saṅkhepato vitthārato cāti evaṃ dvidhā daṭṭhabbatopettha vinicchayanayo viññātabbo. **Saṅkhepato** hi pañcupādānakkhandhā āsīvisūpame <small>(saṃ. ni. 4.238)</small> vuttanayena ukkhittāsikapaccatthikato, bhārasuttavasena <small>(saṃ. ni. 3.22)</small> bhārato, khajjanīyapariyāyavasena <small>(saṃ. ni. 3.79)</small> khādakato, yamakasuttavasena <small>(saṃ. ni. 3.85)</small> aniccadukkhānattasaṅkhatavadhakato daṭṭhabbā. **Vitthārato** pan’ettha pheṇapiṇḍo viya rūpaṃ daṭṭhabbaṃ, parimaddanāsahanato. Udakapubbuḷaṃ viya vedanā, muhuttaramaṇīyato. Marīcikā viya saññā, vippalambhanato. Kadalikkhandho viya saṅkhārā, asārakato. Māyā viya viññāṇaṃ, vañcakato. Visesato ca suḷāram pi ajjhattikaṃ rūpaṃ asubhanti daṭṭhabbaṃ. Vedanā tīhi dukkhatāhi avinimuttato dukkhāti. Saññāsaṅkhārā avidheyyato anattāti. Viññāṇaṃ udayabbayadhammato aniccanti daṭṭhabbaṃ.

#### CST509

**Evaṃ passantassatthasiddhito** ti evañca saṅkhepavitthāravasena dvidhā passato yā atthasiddhi hoti, tato pi vinicchayanayo viññātabbo. Seyyathidaṃ: saṅkhepato tāva pañcupādānakkhandhe ukkhittāsikapaccatthikādibhāvena passanto khandhehi na vihaññati. Vitthārato pana rūpādīni pheṇapiṇḍādisadisabhāvena passanto na asāresu sāradassī hoti.

Visesato ca **ajjhattikarūpaṃ asubhato** passanto kabaḷīkārāhāraṃ parijānāti, asubhe subhanti vipallāsaṃ pajahati. Kāmoghaṃ uttarati, kāmayogena visaṃyujjati, kāmāsavena anāsavo hoti, abhijjhākāyaganthaṃ bhindati, kāmupādānaṃ na upādiyati.

**Vedanaṃ** **dukkhato** passanto phassāhāraṃ parijānāti, dukkhe sukhanti vipallāsaṃ pajahati, bhavoghaṃ uttarati, bhavayogena visaṃyujjati, bhavāsavena anāsavo hoti, byāpādakāyaganthaṃ bhindati, sīlabbatupādānaṃ na upādiyati.

**Saññaṃ saṅkhāre ca anattato** passanto manosañcetanāhāraṃ parijānāti, anattani attāti vipallāsaṃ pajahati, diṭṭhoghaṃ uttarati, diṭṭhiyogena visaṃyujjati, diṭṭhāsavena anāsavo hoti. Idaṃsaccābhinivesakāyaganthaṃ bhindati, attavādupādānaṃ na upādiyati.

**Viññāṇaṃ aniccato** passanto viññāṇāhāraṃ parijānāti, anicce niccanti vipallāsaṃ pajahati, avijjoghaṃ uttarati, avijjāyogena visaṃyujjati, avijjāsavena anāsavo hoti, sīlabbataparāmāsakāyaganthaṃ bhindati, diṭṭhupādānaṃ na upādiyati.

> Evaṃ mahānisaṃsaṃ, vadhakādivasena dassanaṃ yasmā,  
> Tasmā khandhe dhīro, vadhakādivasena passeyyāti.

{{<eof>}}
    Iti sādhujanapāmojjatthāya kate Visuddhimagge<br>
    Paññābhāvanādhikāre Khandhaniddeso nāma cuddasamo paricchedo.
{{</eof>}}