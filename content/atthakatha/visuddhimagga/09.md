---
title: "说梵住品"
subtitle: "9:240-274"
lang: "pi"
date: 2022-07-25T19:25:18+08:00
lastmod: 2022-07-25T19:25:18+08:00
draft: false
brewing: true
weight: 9
js:
    - /js/vm2c.js
---

{{<subtitle>}}Brahmavihāraniddeso{{</subtitle>}}

### Mettābhāvanākathā

#### CST240

##### 1

Anussatikammaṭṭhānânantaraṃ uddiṭṭhesu pana mettā karuṇā muditā upekkhā ti imesu catūsu brahmavihāresu mettaṃ bhāvetukāmena tāva ādikammikena yogâvacarena upacchinna-palibodhena gahita-kammaṭṭhānena bhattakiccaṃ katvā bhattasammadaṃ paṭivinodetvā vivitte padese supaññatte āsane sukhanisinnena ādito tāva dose ādīnavo khantiyañ ca ānisaṃso paccavekkhitabbo.

##### 2

Kasmā? Imāya hi bhāvanāya doso pahātabbo, khanti adhigantabbā, na ca sakkā kiñci adiṭṭhâdīnavaṃ pahātuṃ, aviditânisaṃsaṃ vā adhigantuṃ. Tasmā,

> “Duṭṭho kho, āvuso, dosena abhibhūto pariyādiṇṇacitto pāṇam pi hanatī” ti <small>(a. ni. 3.72)</small>

ādīnaṃ [^2-1] vasena dose ādīnavo daṭṭhabbo,

> “Khantī paramaṃ tapo titikkhā,  
> nibbānaṃ paramaṃ vadanti Buddhā” <small>(dī. ni. 2.90; dha. pa. 184)</small>

> “Khantibalaṃ balânīkaṃ,  
> tam ahaṃ brūmi brāhmaṇaṃ” <small>(dha. pa. 399; su. ni. 628)</small>

> “Khantā[^2-2] bhiyyo na vijjatī” ti <small>(saṃ. ni. 1.250)</small>

ādīnaṃ vasena khantiyaṃ ānisaṃso veditabbo.

[^2-1]: Kosambi adds *suttānaṃ*.
[^2-2]: Kosambi *Khantyā*.

##### 3

Ath’evaṃ diṭṭhâdīnavato dosato cittaṃ vivecanatthāya, viditânisaṃsāya ca khantiyā saṃyojanatthāya mettābhāvanā ārabhitabbā. Ārabhantena ca ādito va puggalabhedo jānitabbo “imesu puggalesu mettā paṭhamaṃ na bhāvetabbā, imesu n’eva bhāvetabbā” ti.

##### 4

Ayañ hi mettā appiyapuggale, atippiyasahāyake, majjhatte, verīpuggale ti imesu catūsu paṭhamaṃ na bhāvetabbā, liṅgavisabhāge odhiso na bhāvetabbā, kālakate na bhāvetabbā va.

##### 5

Kiṃkāraṇā appiyâdīsu paṭhamaṃ na bhāvetabbā? Appiyaṃ hi piyaṭṭhāne ṭhapento kilamati, atippiyasahāyakaṃ majjhattaṭṭhāne ṭhapento kilamati, appamattake pi c’assa dukkhe uppanne ārodanâkārappatto viya hoti, majjhattaṃ garuṭṭhāne ca piyaṭṭhāne ca ṭhapento kilamati, verim anussarato kodho uppajjati. Tasmā appiyâdīsu paṭhamaṃ na bhāvetabbā.

##### 6

Liṅgavisabhāge pana tam eva ārabbha odhiso bhāventassa rāgo uppajjati. Aññataro kira amaccaputto kulûpakattheraṃ pucchi “bhante, kassa mettā bhāvetabbā” ti? Thero “piyapuggale” ti āha. Tassa attano bhariyā piyā hoti, so tassā mettaṃ bhāvento sabbarattiṃ bhittiyuddham akāsi. Tasmā liṅgavisabhāge odhiso na bhāvetabbā.

##### 7

Kālakate pana bhāvento n’eva appanaṃ, na upacāraṃ pāpuṇāti. Aññataro kira daharabhikkhu ācariyaṃ ārabbha mettaṃ ārabhi, tassa mettā nappavattati. So mahātherassa santikaṃ gantvā “bhante, paguṇā va me mettājhāna-samāpatti, na ca naṃ samāpajjituṃ sakkomi, kiṃ nu kho kāraṇan” ti āha. Thero “nimittaṃ, āvuso, gavesāhī” ti āha. So gavesanto ācariyassa matabhāvaṃ ñatvā aññaṃ ārabbha mettāyanto samāpattiṃ appesi. Tasmā kālakate na bhāvetabbā va.

#### CST241

##### 8

Sabbapaṭhamaṃ pana “ahaṃ sukhito homi niddukkho” ti vā, “avero abyāpajjo anīgho sukhī attānaṃ pariharāmī” ti vā evaṃ punappunaṃ attani yeva bhāvetabbā.

##### 9

Evaṃ sante yaṃ Vibhaṅge vuttaṃ,

> “Kathañ ca bhikkhu mettāsahagatena cetasā ekaṃ disaṃ pharitvā viharati? Seyyathā pi nāma ekaṃ puggalaṃ piyaṃ manāpaṃ disvā mettāyeyya, evam eva sabbe satte mettāya pharatī” ti <small>(vibha. 643)</small>

yañ ca Paṭisambhidāyaṃ,

> “Katamehi pañcah’ākārehi anodhiso pharaṇā mettā cetovimutti bhāvetabbā[^9-1]? Sabbe sattā averā hontu[^9-2] abyāpajjā anīghā sukhī attānaṃ pariharantu. Sabbe pāṇā… Sabbe bhūtā… Sabbe puggalā… Sabbe attabhāva-pariyāpannā averā abyāpajjā anīghā sukhī attānaṃ pariharantū” ti <small>(paṭi. ma. 2.22)</small>

ādi vuttaṃ, yañ ca Mettasutte,

> “Sukhino va khemino hontu,  
> sabbasattā bhavantu sukhitattā” ti <small>(khu. pā. 9.3; su. ni. 145)</small>

ādi vuttaṃ, taṃ virujjhati, — na hi tattha attani bhāvanā vuttā ti ce, — tañ ca na virujjhati.

[^9-1]: Kosambi omits.
[^9-2]: Kosambi omits.

##### 10

Kasmā? Tañ hi appanāvasena vuttaṃ, idaṃ sakkhibhāvavasena. Sace pi hi vassasataṃ vassasahassaṃ vā “ahaṃ sukhito homī” ti ādinā nayena attani mettaṃ bhāveti, n’ev’assa appanā uppajjati. “Ahaṃ sukhito homī” ti bhāvayato pana “yathā ahaṃ sukhakāmo dukkhapaṭikkūlo jīvitukāmo amaritukāmo ca, evaṃ aññe pi sattā” ti attānaṃ sakkhiṃ katvā aññasattesu hitasukhakāmatā uppajjati. Bhagavatā pi [^10-1],

> “Sabbā disā anuparigamma cetasā,  
> n’ev’ajjhagā piyataram attanā kvaci,  
> evaṃ piyo puthu attā paresaṃ,  
> tasmā na hiṃse param attakāmo” ti <small>(saṃ. ni. 1.119; udā. 41)</small>

vadatā ayaṃ nayo dassito.

[^10-1]: Kosambi adds *ca*.

#### CST242

##### 11

Tasmā sakkhibhāvatthaṃ paṭhamaṃ attānaṃ mettāya pharitvā tadanantaraṃ sukhappavattanatthaṃ yvâyaṃ piyo manāpo garu bhāvanīyo ācariyo vā ācariyamatto vā upajjhāyo vā upajjhāyamatto vā, tassa dānapiyavacanâdīni[^11-1] piyamanāpatta-kāraṇāni, sīlasutâdīni garubhāvanīyatta-kāraṇāni ca anussaritvā “esa sappuriso sukhī hotu niddukkho” ti ādinā nayena mettā bhāvetabbā. Evarūpe ca puggale kāmaṃ appanā sampajjati.

[^11-1]: Kosambi *tāni piyavacanâdīni*.

##### 12

Iminā pana bhikkhunā tāvataken’eva tuṭṭhiṃ anāpajjitvā sīmāsambhedaṃ kattukāmena tadanantaraṃ atippiyasahāyake, atippiyasahāyakato majjhatte, majjhattato verīpuggale mettā bhāvetabbā. Bhāventena ca ekekasmiṃ koṭṭhāse muduṃ kammaniyaṃ cittaṃ katvā tadanantare tadanantare upasaṃharitabbaṃ.

##### 13

Yassa pana verīpuggalo vā natthi, mahāpurisajātikattā vā anatthaṃ karonte pi pare verīsaññā va n’uppajjati, tena “majjhatte me mettacittaṃ kammaniyaṃ jātaṃ, idāni naṃ verimhi upasaṃharāmī” ti byāpāro va na kātabbo. Yassa pana atthi, taṃ sandhāya vuttaṃ “majjhattato verīpuggale mettā bhāvetabbā” ti.

#### CST243

##### 14

Sace pan’assa verimhi cittam upasaṃharato tena katâparādhânussaraṇena paṭigham uppajjati, athânena purimapuggalesu yattha katthaci punappunaṃ mettaṃ samāpajjitvā vuṭṭhahitvā punappunaṃ taṃ puggalaṃ mettāyantena paṭighaṃ vinodetabbaṃ.

##### 15

Sace evam pi vāyamato na nibbāti, atha

> Kakacûpama-ovāda-ādīnaṃ anusārato  
> paṭighassa pahānāya ghaṭitabbaṃ punappunaṃ.

Tañ ca kho iminā ākārena attānaṃ ovadanten’eva— are kujjhanapurisa, na nu vuttaṃ Bhagavatā

> “Ubhato daṇḍakena ce pi, bhikkhave, kakacena corā ocarakā aṅgamaṅgāni okanteyyuṃ, tatrâpi yo mano padoseyya, na me so tena sāsanakaro” ti <small>(ma. ni. 1.232)</small>

ca,

> “Tass’eva tena pāpiyo yo kuddhaṃ paṭikujjhati,  
> kuddham appaṭikujjhanto saṅgāmaṃ jeti dujjayaṃ.

> Ubhinnam atthaṃ carati, attano ca parassa ca,  
> paraṃ saṅkupitaṃ ñatvā yo sato upasammatī” ti <small>(saṃ. ni. 1.188)</small>

ca,

> “Satt’ime, bhikkhave, dhammā sapattakantā sapattakaraṇā kodhanaṃ āgacchanti itthiṃ vā purisaṃ vā. Katame satta? Idha, bhikkhave, sapatto sapattassa evaṃ icchati: aho vatâyaṃ dubbaṇṇo assā ti. Taṃ kissa hetu? Na, bhikkhave, sapatto sapattassa vaṇṇavatāya nandati. Kodhanâyaṃ, bhikkhave, purisapuggalo kodhâbhibhūto kodhapareto, kiñcâpi so hoti sunhāto suvilitto kappita-kesa-massu odātavattha-vasano, atha kho so dubbaṇṇo va hoti kodhâbhibhūto. Ayaṃ, bhikkhave, paṭhamo dhammo sapattakanto sapattakaraṇo kodhanaṃ āgacchati itthiṃ vā purisaṃ vā.

> Puna ca paraṃ, bhikkhave, sapatto sapattassa evaṃ icchati: aho vatâyaṃ dukkhaṃ sayeyyā[^15-1] ti…pe… na pacurattho assā ti…pe… na bhogavā assā ti…pe… na yasavā assā ti…pe… na mittavā assā ti…pe… na kāyassa bhedā paraṃ maraṇā sugatiṃ saggaṃ lokaṃ upapajjeyyā ti. Taṃ kissa hetu? Na, bhikkhave, sapatto sapattassa sugatigamanena nandati. Kodhanâyaṃ, bhikkhave, purisapuggalo kodhâbhibhūto kodhapareto kāyena duccaritaṃ carati, vācāya… manasā duccaritaṃ carati, so kāyena… vācāya… manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati kodhâbhibhūto” ti <small>(a. ni. 7.64)</small>

ca,

> “Seyyathā pi, bhikkhave, chavâlātaṃ ubhato padittaṃ majjhe gūthagataṃ n’eva gāme kaṭṭhatthaṃ pharati, na araññe kaṭṭhatthaṃ pharati, tathûpamâhaṃ, bhikkhave, imaṃ puggalaṃ vadāmī” ti <small>(a. ni.)</small>

ca [^15-2]? So dāni tvaṃ evaṃ kujjhanto na c’eva Bhagavato sāsanakaro bhavissasi, paṭikujjhanto ca kuddhapurisato pi pāpiyo hutvā na dujjayaṃ saṅgāmaṃ jessasi, sapattakaraṇe ca dhamme attā[^15-3] va attano karissasi, chavâlātûpamo ca bhavissasī ti.

[^15-1]: Kosambi B *passeyyā*.
[^15-2]: Kosambi adds *ti*.
[^15-3]: Kosambi *attanā*.

#### CST244

##### 16

Tass’evaṃ ghaṭayato vāyamato sace taṃ paṭighaṃ vūpasammati, icc etaṃ kusalaṃ, no ce vūpasammati, atha yo yo dhammo tassa puggalassa vūpasanto hoti parisuddho, anussariyamāno pasādaṃ āvahati, taṃ taṃ anussaritvā āghāto paṭivinetabbo.

##### 17

Ekaccassa hi kāyasamācāro va upasanto hoti, upasantabhāvo c’assa bahuṃ vattapaṭipattiṃ karontassa sabbajanena ñāyati, vacīsamācāra-manosamācārā pana avūpasantā honti, tassa te acintetvā kāyasamācāra-vūpasamo yeva anussaritabbo.

##### 18

Ekaccassa vacīsamācāro va upasanto hoti, upasantabhāvo c’assa sabbajanena ñāyati, — so hi pakatiyā ca paṭisanthārakusalo hoti sakhilo sukhasambhāso sammodako uttānamukho pubbabhāsī madhurena sarena dhammaṃ osāreti, parimaṇḍalehi padabyañjanehi dhammakathaṃ katheti, — kāyasamācāra-manosamācārā pana avūpasantā honti, tassa te acintetvā vacīsamācāra-vūpasamo yeva anussaritabbo.

##### 19

Ekaccassa manosamācāro va upasanto hoti, upasantabhāvo c’assa cetiyavandanâdīsu sabbajanassa pākaṭo hoti. Yo hi avūpasantacitto hoti, so cetiyaṃ vā bodhiṃ vā there vā vandamāno na sakkaccaṃ vandati, dhammassavanamaṇḍape[^19-1] vikkhittacitto vā pacalāyanto vā nisīdati. Upasantacitto pana okappetvā vandati, ohitasoto aṭṭhiṃ katvā kāyena vā vācāya vā cittappasādaṃ karonto[^19-2] dhammaṃ suṇāti. Iti ekaccassa manosamācāro va upasanto hoti, kāya-vacīsamācārā avūpasantā honti, tassa te acintetvā manosamācāra-vūpasamo yeva anussaritabbo.

[^19-1]: Kosambi *°maṇḍale*.
[^19-2]: Kosambi *āvikaronto*.

##### 20

Ekaccassa pana imesu tīsu dhammesu eko pi avūpasanto hoti, tasmiṃ puggale “kiñcâpi esa idāni manussaloke carati, atha kho katipâhassa accayena aṭṭha-mahāniraya-soḷasa-ussadaniraya-paripūrako bhavissatī” ti kāruññaṃ upaṭṭhapetabbaṃ. Kāruññam pi hi paṭicca āghāto vūpasammati.

Ekaccassa tayo p’ime dhammā vūpasantā honti, tassa yaṃ yaṃ icchati, taṃ taṃ anussaritabbaṃ. Tādise hi puggale na dukkarā hoti mettābhāvanā ti.

##### 21

Imassa ca atthassa āvibhāvatthaṃ:

> “Pañc’ime, āvuso, āghātapaṭivinayā, yattha bhikkhuno uppanno āghāto sabbaso paṭivinodetabbo” ti <small>(a. ni. 5.162)</small>

idaṃ Pañcakanipāte Āghāta-paṭivinaya-suttaṃ vitthāretabbaṃ.

#### CST245

##### 22

Sace pan’assa evam pi vāyamato āghāto uppajjati yeva, athânena evaṃ attā ovaditabbo:

> “Attano visaye dukkhaṃ kataṃ te yadi verinā,  
> kiṃ tassâvisaye dukkhaṃ sacitte kattum icchasi?

> Bahûpakāraṃ hitvāna ñātivaggaṃ rudammukhaṃ,  
> mahânatthakaraṃ kodhaṃ sapattaṃ na jahāsi kiṃ?

> Yāni rakkhasi sīlāni, tesaṃ mūlanikantanaṃ  
> kodhaṃ nām’upaḷālesi, ko tayā sadiso jaḷo?

> Kataṃ anariyaṃ kammaṃ parena iti kujjhasi,  
> kiṃ nu tvaṃ tādisaṃ yeva yo sayaṃ kattum icchasi?

> Dosetukāmo yadi taṃ amanāpaṃ paro kari,  
> dosuppādena tass’eva kiṃ pūresi manorathaṃ?

> Dukkhaṃ tassa ca nāma tvaṃ kuddho kāhasi vā na vā,  
> attānaṃ pan’idān’eva kodhadukkhena bādhasi.

> Kodhaṃ vā[^22-1] ahitaṃ maggaṃ ārūḷhā yadi verino,  
> kasmā tuvam pi kujjhanto tesaṃ yevânusikkhasi?

> Yaṃ dosaṃ tava nissāya sattunā appiyaṃ kataṃ,  
> tam eva dosaṃ chindassu, kim aṭṭhāne vihaññasi?

> Khaṇikattā ca dhammānaṃ, yehi khandhehi te kataṃ  
> amanāpaṃ niruddhā te, kassa dānîdha kujjhasi?

> Dukkhaṃ karoti yo yassa, taṃ vinā kassa so kare,  
> sayam pi dukkhahetuttam[^22-2] iti kiṃ tassa kujjhasī” ti?

[^22-1]: **Kodhaṃ vā**, Kosambi *Kodhandhā*.
[^22-2]: Kosambi *dukkhahetu tvam*.

#### CST246

##### 23

Sace pan’assa evaṃ attānaṃ ovadato pi paṭighaṃ n’eva vūpasammati, athânena attano ca parassa ca kammassakatā paccavekkhitabbā. Tattha attano tāva evaṃ paccavekkhitabbā. Ambho tvaṃ tassa kuddho kiṃ karissasi? Na nu tav’eva c’etaṃ dosanidānaṃ kammaṃ anatthāya saṃvattissati? Kammassako hi tvaṃ kammadāyādo kammayoni kammabandhu kammapaṭisaraṇo, yaṃ kammaṃ karissasi, tassa dāyādo bhavissasi. Idañ ca te kammaṃ n’eva sammāsambodhiṃ, na paccekabodhiṃ, na sāvakabhūmiṃ, na Brahmatta-Sakkatta-cakkavatti-padesarājâdi-sampattīnaṃ aññataraṃ sampattiṃ sādhetuṃ samatthaṃ, atha kho sāsanato cāvetvā vighāsâdâdi-bhāvassa c’eva nerayikâdi-dukkha-visesānañ ca te saṃvattanikam idaṃ kammaṃ. So tvaṃ idaṃ karonto ubhohi hatthehi vītaccite vā aṅgāre, gūthaṃ vā gahetvā paraṃ paharitukāmo puriso viya attānam eva paṭhamaṃ dahasi c’eva duggandhañ ca karosī ti.

##### 24

Evaṃ attano kammassakataṃ paccavekkhitvā parassa pi evaṃ paccavekkhitabbā. Eso pi tava kujjhitvā kiṃ karissati? Na nu etass’ev’etaṃ anatthāya saṃvattissati? Kammassako hi ayam āyasmā kammadāyādo…pe… yaṃ kammaṃ karissati, tassa dāyādo bhavissati. Idañ c’assa kammaṃ n’eva sammāsambodhiṃ, na paccekabodhiṃ, na sāvakabhūmiṃ, na Brahmatta-Sakkatta-cakkavatti-padesarājâdi-sampattīnaṃ aññataraṃ sampattiṃ sādhetuṃ samatthaṃ, atha kho sāsanato cāvetvā vighāsâdâdi-bhāvassa c’eva nerayikâdi-dukkha-visesānañ c’assa saṃvattanikam idaṃ kammaṃ. Svâyaṃ idaṃ karonto paṭivāte ṭhatvā paraṃ rajena okiritukāmo puriso viya attānaṃ yeva okirati. Vuttañ h’etaṃ Bhagavatā:

> “Yo appaduṭṭhassa narassa dussati  
> suddhassa posassa anaṅgaṇassa,  
> tam eva bālaṃ pacceti pāpaṃ  
> sukhumo rajo paṭivātaṃ va khitto” ti. <small>(dha. pa. 125; su. ni. 668)</small>

#### CST247

##### 25

Sace pan’assa evaṃ kammassakatam pi paccavekkhato n’eva vūpasammati, athânena Satthu pubbacariyaguṇā anussaritabbā[^25-1].

[^25-1]: Kosambi *paccavekkhitabbā*.

##### 26

Tatrâyaṃ paccavekkhaṇānayo. Ambho pabbajita, na nu te Satthā pubbe va sambodhā anabhisambuddho bodhisatto pi samāno cattāri asaṅkhyeyyāni kappasatasahassañ ca pāramiyo pūrayamāno tattha tattha vadhakesu pi paccatthikesu cittaṃ nappadūsesi?

##### 27

Seyyathidaṃ Sīlava-jātake tāva, attano deviyā paduṭṭhena pāpa-amaccena ānītassa paṭirañño tiyojanasataṃ rajjaṃ gaṇhantassa nisedhanatthāya uṭṭhitānaṃ amaccānaṃ āvudham pi chupituṃ na adāsi. Puna saddhiṃ amaccasahassena āmakasusāne galappamāṇaṃ bhūmiṃ khaṇitvā nikhaññamāno cittappadosamattam pi akatvā kuṇapa-khādanatthaṃ āgatānaṃ siṅgālānaṃ paṃsuviyūhanaṃ nissāya purisakāraṃ katvā paṭiladdhajīvito yakkhânubhāvena attano sirigabbhaṃ oruyha sirisayane sayitaṃ paccatthikaṃ disvā kopaṃ akatvā va aññamaññaṃ sapathaṃ katvā taṃ mittaṭṭhāne ṭhapayitvā āha:

> “Āsīseth’eva puriso na nibbindeyya paṇḍito,  
> passāmi vo’ham attānaṃ yathā icchiṃ tathā ahū” ti. <small>(jā. 1.1.51)</small>

##### 28

Khantivādī-jātake dummedhena Kāsiraññā “kiṃvādī tvaṃ samaṇā” ti puṭṭho “khantivādī nāmâhan” ti vutte sakaṇṭakāhi kasāhi tāḷetvā hatthapādesu chijjamānesu kopamattam pi nâkāsi.

##### 29

Anacchariyañ c’etaṃ, yaṃ mahallako pabbajjûpagato evaṃ kareyya, Cūḷadhammapāla-jātake pana uttānaseyyako pi samāno,

> “Candanarasânulittā bāhā chijjanti Dhammapālassa,  
> dāyādassa pathabyā, pāṇā me, deva, rujjhantī” ti <small>(jā. 1.5.49)</small>

evaṃ vippalapamānāya mātuyā pitarā Mahāpatāpena nāma raññā vaṃsakaḷīresu viya catūsu hatthapādesu chedāpitesu, tāvatā pi santuṭṭhiṃ anāpajjitvā “sīsam assa chindathā” ti āṇatte “ayaṃ dāni te citta-pariggaṇhana-kālo, idāni ambho Dhammapāla, sīsacchedâṇāpake pitari, sīsacchedake purise, paridevamānāya mātari, attani cā ti imesu catūsu samacitto hohī” ti daḷhaṃ samādānam adhiṭṭhāya paduṭṭhâkāramattam pi nâkāsi.

##### 30

Idañ câpi anacchariyam eva, yaṃ manussabhūto evam akāsi, tiracchānabhūto pi pana Chaddanto nāma vāraṇo hutvā visappitena sallena nābhiyaṃ viddho pi tāva anatthakārimhi luddake cittaṃ nappadūsesi. Yath’āha:

> “Samappito puthusallena nāgo,  
> aduṭṭhacitto luddakaṃ ajjhabhāsi:  
> kim atthayaṃ, kissa vā samma hetu  
> mamaṃ vadhī, kassa vā’yaṃ payogo” ti? <small>(jā. 1.16.124)</small>

Evaṃ vatvā ca “Kāsirañño mahesiyā tava dantānam atthāya pesito’mhi bhadante” ti vutte tassā manorathaṃ pūrento chabbaṇṇa-rasmi-niccharaṇa-samujjalita-cāru-sobhe attano dante chetvā adāsi.

##### 31

Mahākapi hutvā attanā yeva pabbatapapātato uddharitena purisena,

> “Bhakkho ayaṃ manussānaṃ yath’ev’aññe vane migā,  
> yaṃ nūn’imaṃ vadhitvāna chāto khādeyya vānaraṃ,

> Āhito[^31-1] va gamissāmi maṃsam ādāya sambalaṃ,  
> kantāraṃ nittharissāmi, pātheyyaṃ me bhavissatī” ti. <small>(jā. 1.16.205-206)</small>

evaṃ cintetvā silaṃ ukkhipitvā matthake sampadālite, assupuṇṇehi nettehi taṃ purisaṃ udikkhamāno

> “Mā ayyo’si me, bhadante, tvaṃ nām’etādisaṃ kari,  
> tvaṃ kho’si nāma dīghāvu aññaṃ vāretum arahasī” ti. <small>(jā. 1.16.209)</small>

vatvā tasmiṃ purise cittaṃ appadūsetvā attano ca dukkhaṃ acintetvā tam eva purisaṃ khemantabhūmiṃ sampāpesi.

[^31-1]: Kosambi *Asito*.

##### 32

Bhūridatto nāma nāgarājā hutvā uposathaṅgāni adhiṭṭhāya vammika-muddhani sayamāno kappuṭṭhānaggi-sadisena osadhena sakalasarīre siñciyamāno pi, peḷāya pakkhipitvā sakala-Jambudīpe kīḷāpiyamāno pi, tasmiṃ brāhmaṇe manopadosamattam pi na akāsi. Yath’āha:

> “Peḷāya pakkhipante pi maddante pi ca pāṇinā,  
> Alampāne[^32-1] na kuppāmi sīlakhaṇḍabhayā mamā” ti. <small>(cariyā. 2.16)</small>

[^32-1]: Kosambi *Ālambāne*.

##### 33

Campeyyo pi nāgarājā hutvā ahituṇḍikena viheṭhiyamāno manopadosamattam pi nuppādesi. Yath’āha:

> “Tadā pi maṃ dhammacāriṃ upavuttha-uposathaṃ  
> ahituṇḍiko gahetvāna rājadvāramhi kīḷati.

> Yaṃ so vaṇṇaṃ cintayati nīlaṃ pītaṃ va lohitaṃ,  
> tassa cittânuvattanto homi cintita-sannibho.

> Thalaṃ kareyyaṃ udakaṃ, udakam pi thalaṃ kare,  
> yadi’haṃ tassa kuppeyyaṃ khaṇena chārikaṃ kare.

> Yadi cittavasī hessaṃ, parihāyissāmi sīlato,  
> sīlena parihīnassa uttamattho na sijjhatī” ti. <small>(cariyā. 2.21-24)</small>

##### 34

Saṅkhapāla-nāgarājā hutvā tikhiṇāhi sattīhi aṭṭhasu ṭhānesu ovijjhitvā, pahāramukhehi sakaṇṭakā latāyo pavesetvā, nāsāya daḷhaṃ rajjuṃ pakkhipitvā, soḷasahi Bhojaputtehi kājen’ādāya vayhamāno[^34-1], dharaṇītale ghaṃsiyamāna-sarīro mahantaṃ dukkhaṃ paccanubhonto, kujjhitvā olokitamatten’eva sabbe Bhojaputte bhasmaṃ kātuṃ samattho pi samāno, cakkhuṃ ummīletvā paduṭṭhâkāramattam pi na akāsi. Yath’āha:

> “Cātuddasiṃ pañcadasiñ c’Aḷāra,  
> uposathaṃ niccam upāvasāmi,  
> ath’āgamuṃ soḷasa Bhojaputtā  
> rajjuṃ gahetvāna daḷhañ ca pāsaṃ.

> Bhetvāna[^34-2] nāsaṃ atikassa rajjuṃ,  
> nayiṃsu maṃ samparigayha luddā,  
> etādisaṃ dukkham ahaṃ titikkhaṃ  
> uposathaṃ appaṭikopayanto” ti. <small>(jā. 2.17.180-181)</small>

[^34-1]: Kosambi *vuyhamāno*.
[^34-2]: Kosambi *Chetvāna*.

##### 35

Na kevalañ ca etān’eva, aññāni pi Mātuposaka-jātakâdīsu anekāni acchariyāni akāsi. Tassa te idāni sabbaññutaṃ pattaṃ sadevaloke kenaci appaṭisama-khantiguṇaṃ taṃ Bhagavantaṃ satthāraṃ apadisato paṭighacittaṃ nāma uppādetuṃ ativiya ayuttaṃ appatirūpan ti.

#### CST248

##### 36

Sace pan’assa evaṃ satthu pubbacaritaguṇaṃ paccavekkhatopi dīgharattaṃ kilesānaṃ dāsabyaṃ upagatassa n’eva taṃ paṭighaṃ vūpasammati, athânena **anamataggiyāni** paccavekkhitabbāni. Tatra hi vuttaṃ

> “Na so, bhikkhave, satto sulabharūpo, yo na mātābhūtapubbo, yo na pitābhūtapubbo, yo na bhātā, yo na bhaginī, yo na putto, yo na dhītābhūtapubbā” ti. <small>(saṃ. ni. 2.137-142)</small>

Tasmā tasmiṃ puggale evaṃ cittaṃ uppādetabbaṃ, “ayaṃ kira me atīte mātā hutvā dasamāse kucchiyā pariharitvā muttakarīsakheḷasiṅghāṇikādīni haricandanaṃ viya ajigucchamānā apanetvā ure naccāpentī aṅgena pariharamānā posesi, pitā hutvā ajapathasaṅkupathādīni gantvā vāṇijjaṃ payojayamāno mayhamatthāya jīvitampi pariccajitvā ubhatobyūḷhe saṅgāme pavisitvā nāvāya mahāsamuddaṃ pakkhanditvā aññāni ca dukkarāni karitvā ‘puttake posessāmī’ti tehi tehi upāyehi dhanaṃ saṃharitvā maṃ posesi. Bhātā, bhaginī, putto, dhītā ca hutvāpi idañcidañcupakāraṃ akāsīti tatra me nappatirūpaṃ manaṃ padūsetun” ti.

#### CST249

Sace pana evampi cittaṃ nibbāpetuṃ na sakkotiyeva, athânena evaṃ **mettānisaṃsā** paccavekkhitabbā: “ambho pabbajita, nanu vuttaṃ Bhagavatā

> ‘Mettāya kho, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ekādasānisaṃsā pāṭikaṅkhā. Katame ekādasa? Sukhaṃ supati, sukhaṃ paṭibujjhati, na pāpakaṃ supinaṃ passati, manussānaṃ piyo hoti, amanussānaṃ piyo hoti, devatā rakkhanti, nāssa aggi vā visaṃ vā satthaṃ vā kamati, tuvaṭaṃ cittaṃ samādhiyati, mukhavaṇṇo pasīdati, asammūḷho kālaṅkaroti, uttarimappaṭivijjhanto brahmalokūpago hotī’ti <small>(a. ni. 11.15)</small>.

“Sace tvaṃ idaṃ cittaṃ na nibbāpessasi, imehi ānisaṃsehi paribāhiro bhavissasī” ti.

#### CST250

Evam pi nibbāpetuṃ asakkontena pana **dhātuvinibbhogo** kātabbo. Kathaṃ? “Ambho pabbajita, tvaṃ etassa kujjhamāno kassa kujjhasi? Kiṃ kesānaṃ kujjhasi, udāhu lomānaṃ, nakhānaṃ…pe… muttassa kujjhasi? Atha vā pana kesādīsu pathavīdhātuyā kujjhasi, āpodhātuyā, tejodhātuyā, vāyodhātuyā kujjhasi? Ye vā pañcakkhandhe dvādasāyatanāni aṭṭhārasa dhātuyo upādāya ayamāyasmā itthannāmoti vuccati, tesu kiṃ rūpakkhandhassa kujjhasi, udāhu vedanā saññā saṅkhāraviññāṇakkhandhassa kujjhasi? Kiṃ vā cakkhāyatanassa kujjhasi, kiṃ rūpāyatanassa kujjhasi…pe… kiṃ manāyatanassa kujjhasi, kiṃ dhammāyatanassa kujjhasi? Kiṃ vā cakkhudhātuyā kujjhasi, kiṃ rūpadhātuyā, kiṃ cakkhuviññāṇadhātuyā…pe… kiṃ manodhātuyā, kiṃ dhammadhātuyā, kiṃ manoviññāṇadhātuyā” ti? Evañ hi dhātuvinibbhogaṃ karoto āragge sāsapassa viya ākāse cittakammassa viya ca kodhassa patiṭṭhānaṭṭhānaṃ na hoti.

#### CST251

Dhātuvinibbhogaṃ pana kātuṃ asakkontena **dānasaṃvibhāgo** kātabbo. Attano santakaṃ parassa dātabbaṃ, parassa santakaṃ attanā gahetabbaṃ. Sace pana paro bhinnājīvo hoti aparibhogārahaparikkhāro, attano santakameva dātabbaṃ. Tass’evaṃ karoto ekanten’eva tasmiṃ puggale āghāto vūpasammati. Itarassa ca atītajātito paṭṭhāya anubandhopi kodho taṅkhaṇaññeva vūpasammati, cittalapabbatavihāre tikkhattuṃ vuṭṭhāpitasenāsanena piṇḍapātikattherena “ayaṃ, bhante, aṭṭhakahāpaṇagghanako patto mama mātarā upāsikāya dinno dhammiyalābho, mahāupāsikāya puññalābhaṃ karothā” ti vatvā dinnaṃ pattaṃ laddhamahātherassa viya. Evaṃ mahānubhāvametaṃ dānaṃ nāma. Vuttampi c’etaṃ

> “Adantadamanaṃ dānaṃ, dānaṃ sabbatthasādhakaṃ,  
> dānena piyavācāya, unnamanti namanti cā” ti.

#### CST252

Tass’evaṃ verīpuggale vūpasantapaṭighassa yathā piyātippiyasahāyakamajjhattesu, evaṃ tasmimpi mettāvasena cittaṃ pavattati. Athānena punappunaṃ mettāyantena attani piyapuggale majjhatte verīpuggaleti catūsu janesu samacittataṃ sampādentena **sīmāsambhedo** kātabbo. Tassidaṃ lakkhaṇaṃ, sace imasmiṃ puggale piyamajjhattaverīhi saddhiṃ attacatutthe ekasmiṃ padese nisinne corā āgantvā “bhante, ekaṃ bhikkhuṃ amhākaṃ dethā” ti vatvā “kiṃ kāraṇā” ti vutte “taṃ māretvā galalohitaṃ gahetvā balikaraṇatthāyā” ti vadeyyuṃ, tatra ceso bhikkhu “asukaṃ vā asukaṃ vā gaṇhantū” ti cinteyya, akatova hoti sīmāsambhedo. Sacepi “maṃ gaṇhantu, mā ime tayo” tipi cinteyya, akatova hoti sīmāsambhedo. Kasmā? Yassa yassa hi gahaṇamicchati, tassa tassa ahitesī hoti, itaresaṃyeva hitesī hoti.

Yadā pana catunnaṃ janānamantare ekam pi corānaṃ dātabbaṃ na passati, attani ca tesu ca tīsu janesu samameva cittaṃ pavatteti, kato hoti sīmāsambhedo. Ten’āhu porāṇā

> “Attani hitamajjhatte, ahite ca catubbidhe,  
> yadā passati nānattaṃ, hitacittova pāṇinaṃ.

> Na nikāmalābhī mettāya, kusalīti pavuccati,  
> yadā catasso sīmāyo, sambhinnā honti bhikkhuno.

> Samaṃ pharati mettāya, sabbalokaṃ sadevakaṃ,  
> mahāviseso purimena, yassa sīmā na ñāyatī” ti.

#### CST253

Evaṃ sīmāsambhedasamakālameva ca iminā bhikkhunā nimittañca upacārañca laddhaṃ hoti. Sīmāsambhede pana kate tam eva nimittaṃ āsevanto bhāvento bahulīkaronto appakasiren’eva pathavīkasiṇe vuttanayen’eva appanaṃ pāpuṇāti.

Ettāvatānena adhigataṃ hoti pañcaṅgavippahīnaṃ pañcaṅgasamannāgataṃ tividhakalyāṇaṃ dasalakkhaṇasampannaṃ paṭhamajjhānaṃ mettāsahagataṃ. Adhigate ca tasmiṃ tad eva nimittaṃ āsevanto bhāvento bahulīkaronto anupubbena **catukkanaye** dutiyatatiyajjhānāni, **pañcakanaye** dutiyatatiyacatutthajjhānāni ca pāpuṇāti.

So hi paṭhamajjhānādīnaṃ aññataravasena mettāsahagatena cetasā ekaṃ disaṃ pharitvā viharati. Tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyāpajjena pharitvā viharati <small>(vibha. 642; dī. ni. 1.556)</small>. Paṭhamajjhānādivasena appanāppattacittasseva hi ayaṃ vikubbanā sampajjati.

#### CST254

Ettha ca **mettāsahagatenā** ti mettāya samannāgatena. **Cetasā** ti cittena. **Ekaṃ disan** ti ekamekissā disāya paṭhamapariggahitaṃ sattaṃ upādāya ekadisāpariyāpannasattapharaṇavasena vuttaṃ. **Pharitvā** ti phusitvā ārammaṇaṃ katvā. **Viharatī** ti brahmavihārādhiṭṭhitaṃ iriyāpathavihāraṃ pavatteti. **Tathā dutiyan** ti yathā puratthimādīsu disāsu yaṃ kiñci ekaṃ disaṃ pharitvā viharati, tath’eva tadanantaraṃ dutiyaṃ tatiyaṃ catutthañcāti attho. **Iti uddhan** ti eten’eva nayena uparimaṃ disanti vuttaṃ hoti. **Adho tiriyan** ti adhodisampi tiriyaṃdisampi evam eva. Tattha ca **adho** ti heṭṭhā. **Tiriyan** ti anudisāsu. Evaṃ sabbadisāsu assamaṇḍale assamiva mettāsahagataṃ cittaṃ sāretipi paccāsāretipīti. Ettāvatā ekaṃ disaṃ pariggahetvā odhiso mettāpharaṇaṃ dassitaṃ.

**Sabbadhī** ti ādi pana anodhiso dassanatthaṃ vuttaṃ. Tattha **sabbadhī** ti sabbattha. **Sabbattatāyā** ti sabbesu hīnamajjhimukkaṭṭhamittasapattamajjhattādippabhedesu attatāya. “Ayaṃ parasatto” ti vibhāgaṃ akatvā attasamatāyāti vuttaṃ hoti. Atha vā sabbattatāyāti sabbena cittabhāgena īsakampi bahi avikkhipamānoti vuttaṃ hoti. **Sabbāvantan** ti sabbasattavantaṃ, sabbasattayuttanti attho. **Lokan** ti sattalokaṃ. **Vipulenā** tievamādipariyāyadassanato pan’ettha puna mettāsahagatenāti vuttaṃ. Yasmā vā ettha odhiso pharaṇe viya puna tathāsaddo itisaddo vā na vutto, tasmā puna mettāsahagatena cetasāti vuttaṃ. Nigamavasena vā etaṃ vuttaṃ. **Vipulenā** ti ettha ca pharaṇavasena vipulatā daṭṭhabbā. Bhūmivasena pana etaṃ **mahaggataṃ** paguṇavasena ca appamāṇasattārammaṇavasena ca **appamāṇaṃ,** byāpādapaccatthikappahānena **averaṃ,** domanassappahānato **abyāpajjaṃ,** niddukkhanti vuttaṃ hoti. Ayaṃ mettāsahagatena cetasāti ādinā nayena vuttāya vikubbanāya attho.

#### CST255

Yathā cāyaṃ appanāppattacittasseva vikubbanā sampajjati, tathā yampi **paṭisambhidāyaṃ** <small>(paṭi. ma. 2.22)</small> “pañcah’ākārehi anodhisopharaṇā mettācetovimutti, sattahākārehi odhisopharaṇā mettā cetovimutti, dasahākārehi disāpharaṇā mettā cetovimuttī” ti vuttaṃ, tampi appanāppattacittasseva sampajjatīti veditabbaṃ.

Tattha ca sabbe sattā averā abyāpajjā anīghā sukhī attānaṃ pariharantu, sabbe pāṇā, sabbe bhūtā, sabbe puggalā, sabbe attabhāvapariyāpannā averā…pe… pariharantūti imehi pañcah’ākārehi **anodhisopharaṇā mettā cetovimutti** veditabbā.

Sabbā itthiyo averā…pe… attānaṃ pariharantu, sabbe purisā, sabbe ariyā, sabbe anariyā, sabbe devā, sabbe manussā, sabbe vinipātikā averā…pe… pariharantūti imehi sattahākārehi **odhisopharaṇā mettā cetovimutti** veditabbā.

Sabbe puratthimāya disāya sattā averā…pe… attānaṃ pariharantu. Sabbe pacchimāya disāya, sabbe uttarāya disāya, sabbe dakkhiṇāya disāya, sabbe puratthimāya anudisāya, sabbe pacchimāya anudisāya, sabbe uttarāya anudisāya, sabbe dakkhiṇāya anudisāya, sabbe heṭṭhimāya disāya, sabbe uparimāya disāya sattā averā…pe… pariharantu. Sabbe puratthimāya disāya pāṇā, bhūtā, puggalā, attabhāvapariyāpannā, averā…pe… pariharantu. Sabbā puratthimāya disāya itthiyo, sabbe purisā, ariyā, anariyā, devā, manussā, vinipātikā averā…pe… pariharantu. Sabbā pacchimāya disāya, uttarāya, dakkhiṇāya, puratthimāya anudisāya, pacchimāya, uttarāya, dakkhiṇāya anudisāya, heṭṭhimāya disāya, uparimāya disāya itthiyo…pe… vinipātikā averā abyāpajjā anīghā sukhī attānaṃ pariharantūti imehi dasahākārehi **disāpharaṇā mettā cetovimutti** veditabbā.

#### CST256

Tattha **sabbe** ti anavasesapariyādānametaṃ. **Sattā** ti rūpādīsu khandhesu chandarāgena sattā visattāti sattā. Vuttañ h’etaṃ Bhagavatā

> “Rūpe kho, rādha, yo chando yo rāgo yā nandī yā taṇhā, tatra satto, tatra visatto, tasmā sattoti vuccati… vedanāya… saññāya… saṅkhāresu… viññāṇe yo chando yo rāgo yā nandī yā taṇhā, tatra satto, tatra visatto, tasmā sattoti vuccatī” ti. <small>(saṃ. ni. 3.161)</small>

Ruḷhīsaddena pana vītarāgesupi ayaṃ vohāro vattatiyeva, vilīvamayepi bījanivisese tālavaṇṭavohāro viya. Akkharacintakā pana atthaṃ avicāretvā nāmamattametanti icchanti. Yepi atthaṃ vicārenti, te satvayogena sattāti icchanti.

Pāṇanatāya **pāṇā,** assāsapassāsāyattavuttitāyāti attho. Bhūtattā **bhūtā,** saṃbhūtattā abhinibbattattāti attho. **Pun** ti vuccati nirayo. Tasmiṃ galantīti **puggalā,** gacchantīti attho. **Attabhāvo** vuccati sarīraṃ. Khandhapañcakameva vā, tamupādāya paññattimattasambhavato. Tasmiṃ attabhāve pariyāpannāti **attabhāvapariyāpannā. Pariyāpannā** ti paricchinnā, antogadhāti attho.

Yathā ca sattāti vacanaṃ, evaṃ sesānipi ruḷhīvasena āropetvā sabbānetāni sabbasattavevacanānīti veditabbāni. Kāmañca aññānipi sabbe jantū sabbe jīvātiādīni sabbasattavevacanāni atthi, pākaṭavasena pana imāneva pañca gahetvā “pañcah’ākārehi anodhisopharaṇā mettā cetovimuttī” ti vuttaṃ.

Ye pana sattā pāṇātiādīnaṃ na kevalaṃ vacanamattatova, atha kho atthatopi nānattameva iccheyyuṃ, tesaṃ anodhisopharaṇā virujjhati, tasmā tathā atthaṃ agahetvā imesu pañcasu ākāresu aññataravasena anodhiso mettā pharitabbā.

#### CST257

Ettha ca sabbe sattā averā hontūti ayamekā appanā. Abyāpajjā hontūti ayamekā appanā. **Abyāpajjā** ti byāpādarahitā. Anīghā hontūti ayamekā appanā. **Anīghā** ti niddukkhā. Sukhī attānaṃ pariharantūti ayamekā appanā. Tasmā imesupi padesu yaṃ yaṃ pākaṭaṃ hoti, tassa tassa vasena mettā pharitabbā. Iti pañcasu ākāresu catunnaṃ appanānaṃ vasena **anodhisopharaṇe** vīsati appanā honti.

**Odhisopharaṇe** pana sattasu ākāresu catunnaṃ vasena aṭṭhavīsati. Ettha ca itthiyo purisāti liṅgavasena vuttaṃ. Ariyā anariyāti ariyaputhujjanavasena. Devā manussā vinipātikāti upapattivasena.

**Disāpharaṇe** pana sabbe puratthimāya disāya sattāti ādinā nayena ekamekissā disāya vīsati vīsati katvā dvesatāni, sabbā puratthimāya disāya itthiyoti ādinā nayena ekamekissā disāya aṭṭhavīsati aṭṭhavīsati katvā asīti dvesatānīti cattāri satāni asīti ca appanā. Iti sabbānipi paṭisambhidāyaṃ vuttāni aṭṭhavīsādhikāni pañca appanāsatānīti.

Iti etāsu appanāsu yassa kassaci vasena mettaṃ cetovimuttiṃ bhāvetvā ayaṃ yogâvacaro “sukhaṃ supatī” ti ādinā nayena vutte ekādasānisaṃse paṭilabhati.

#### CST258

Tattha **sukhaṃ supatī** ti yathā sesā janā samparivattamānā kākacchamānā dukkhaṃ supanti, evaṃ asupitvā sukhaṃ supati. Niddaṃ okkantopi samāpattiṃ samāpanno viya hoti.

**Sukhaṃ paṭibujjhatī** ti yathā aññe nitthunantā vijambhantā samparivattantā dukkhaṃ paṭibujjhanti, evaṃ appaṭibujjhitvā vikasamānamiva padumaṃ sukhaṃ nibbikāraṃ paṭibujjhati.

**Na** **pāpakaṃ supinaṃ passatī** ti supinaṃ passantopi bhaddakameva supinaṃ passati, cetiyaṃ vandanto viya pūjaṃ karonto viya dhammaṃ suṇanto viya ca hoti. Yathā pana aññe attānaṃ corehi samparivāritaṃ viya vāḷehi upaddutaṃ viya papāte patantaṃ viya ca passanti, evaṃ pāpakaṃ supinaṃ na passati.

**Manussānaṃ piyo hotī** ti ure āmuttamuttāhāro viya sīse piḷandhamālā viya ca manussānaṃ piyo hoti manāpo.

**Amanussānaṃ piyo hotī** ti yatheva manussānaṃ, evaṃ amanussānampi piyo hoti visākhatthero viya.

So kira pāṭaliputte kuṭumbiyo ahosi. So tatth’eva vasamāno assosi “tambapaṇṇidīpo kira cetiyamālālaṅkato kāsāvapajjoto icchiticchitaṭṭhāneyeva ettha sakkā nisīdituṃ vā nipajjituṃ vā utusappāyaṃ senāsanasappāyaṃ puggalasappāyaṃ dhammassavanasappāyanti sabbamettha sulabhan” ti.

So attano bhogakkhandhaṃ puttadārassa niyyādetvā dussante baddhena ekakahāpaṇen’eva gharā nikkhamitvā samuddatīre nāvaṃ udikkhamāno ekamāsaṃ vasi. So vohārakusalatāya imasmiṃ ṭhāne bhaṇḍaṃ kiṇitvā asukasmiṃ vikkiṇanto dhammikāya vaṇijjāya tenevantaramāsena sahassaṃ abhisaṃhari. Anupubbena mahāvihāraṃ āgantvā pabbajjaṃ yāci.

So pabbājanatthāya sīmaṃ nīto taṃ sahassatthavikaṃ ovaṭṭikantarena bhūmiyaṃ pātesi. “Kimetan” ti ca vutte “kahāpaṇasahassaṃ, bhante” ti vatvā “upāsaka, pabbajitakālato paṭṭhāya na sakkā vicāretuṃ, idānevetaṃ vicārehī” ti vutte “visākhassa pabbajjaṭṭhānamāgatā mā rittahatthā gamiṃsū” ti muñcitvā sīmāmāḷake vippakiritvā pabbajitvā upasampanno.

So pañcavasso hutvā dvemātikā paguṇā katvā pavāretvā attano sappāyaṃ kammaṭṭhānaṃ gahetvā ekekasmiṃ vihāre cattāro māse katvā samappavattavāsaṃ vasamāno cari. Evaṃ caramāno

> Vanantare ṭhito thero, visākho gajjamānako,  
> Attano guṇamesanto, imamatthaṃ abhāsatha.

> “Yāvatā upasampanno, yāvatā idha āgato,  
> Etthantare khalitaṃ natthi, aho lābhā te mārisā” ti.

So cittalapabbatavihāraṃ gacchanto dvedhā pathaṃ patvā “ayaṃ nu kho maggo udāhu ayan” ti cintayanto aṭṭhāsi. Ath’assa pabbate adhivatthā devatā hatthaṃ pasāretvā “esa maggo” ti vatvā dasseti. So cittalapabbatavihāraṃ gantvā tattha cattāro māse vasitvā paccūse gamissāmīti cintetvā nipajji. Caṅkamasīse maṇilarukkhe adhivatthā devatā sopānaphalake nisīditvā parodi.

Thero “ko eso” ti āha. Ahaṃ, bhante, maṇiliyāti. Kissa rodasīti? Tumhākaṃ gamanaṃ paṭiccāti. Mayi idha vasante tumhākaṃ ko guṇoti? Tumhesu, bhante, idha vasantesu amanussā aññamaññaṃ mettaṃ paṭilabhanti, te dāni tumhesu gatesu kalahaṃ karissanti, duṭṭhullampi kathayissantīti. Thero “sace mayi idha vasante tumhākaṃ phāsuvihāro hoti, sundaran” ti vatvā aññe pi cattāro māse tatth’eva vasitvā puna tath’eva gamanacittaṃ uppādesi. Devatāpi puna tath’eva parodi. Etenevupāyena thero tatth’eva vasitvā tatth’eva parinibbāyīti evaṃ mettāvihārī bhikkhu amanussānaṃ piyo hoti.

**Devatā rakkhantī** ti puttamiva mātāpitaro devatā rakkhanti.

**Nāssa** **aggi vā visaṃ vā satthaṃ vā kamatī** ti mettāvihārissa kāye uttarāya upāsikāya viya aggi vā, saṃyuttabhāṇakacūḷasivattherasseva visaṃ vā, saṃkiccasāmaṇerasseva satthaṃ vā na kamati, na pavisati. Nāssa kāyaṃ vikopetīti vuttaṃ hoti. Dhenuvatthumpi c’ettha kathayanti. Ekā kira dhenu vacchakassa khīradhāraṃ muñcamānā aṭṭhāsi. Eko luddako taṃ vijjhissāmīti hatthena samparivattetvā dīghadaṇḍasattiṃ muñci. Sā tassā sarīraṃ āhacca tālapaṇṇaṃ viya pavaṭṭamānā gatā, n’eva upacārabalena, na appanābalena, kevalaṃ vacchake balavapiyacittatāya. Evaṃ mahānubhāvā mettāti.

**Tuvaṭaṃ cittaṃ samādhiyatī** ti mettāvihārino khippameva cittaṃ samādhiyati, natthi tassa dandhāyitattaṃ.

**Mukhavaṇṇo vippasīdatī** ti bandhanā pavuttaṃ tālapakkaṃ viya c’assa vippasannavaṇṇaṃ mukhaṃ hoti.

**Asammūḷho kālaṅkarotī** ti mettāvihārino sammohamaraṇaṃ nāma natthi, asammūḷhova niddaṃ okkamanto viya kālaṃ karoti.

**Uttarimappaṭivijjhanto** ti mettāsamāpattito uttariṃ arahattaṃ adhigantuṃ asakkonto ito cavitvā suttappabuddho viya brahmalokamupapajjatīti.

Ayaṃ mettābhāvanāyaṃ vitthārakathā.

### Karuṇābhāvanākathā

#### CST259

Karuṇaṃ bhāvetukāmena pana nikkaruṇatāya ādīnavaṃ karuṇāya ca ānisaṃsaṃ paccavekkhitvā karuṇābhāvanā ārabhitabbā. Tañca pana ārabhantena paṭhamaṃ piyapuggalādīsu na ārabhitabbā. Piyo hi piyaṭṭhāneyeva tiṭṭhati. Atippiyasahāyako atippiyasahāyakaṭṭhāneyeva. Majjhatto majjhattaṭṭhāneyeva. Appiyo appiyaṭṭhāneyeva. Verī veriṭṭhāneyeva tiṭṭhati. Liṅgavisabhāgakālakatā akhettameva.

“Kathañca bhikkhu karuṇāsahagatena cetasā ekaṃ disaṃ pharitvā viharati? Seyyathā pi nāma ekaṃ puggalaṃ duggataṃ durūpetaṃ disvā karuṇāyeyya, evam eva sabbasatte karuṇāya pharatī” ti vibhaṅge <small>(vibha. 653)</small> pana vuttattā sabbapaṭhamaṃ tāva kiñcideva karuṇāyitabbarūpaṃ paramakicchappattaṃ duggataṃ durūpetaṃ kapaṇapurisaṃ chinnāhāraṃ kapālaṃ purato ṭhapetvā anāthasālāya nisinnaṃ hatthapādehi paggharantakimigaṇaṃ aṭṭassaraṃ karontaṃ disvā “kicchaṃ vatāyaṃ satto āpanno, appeva nāma imamhā dukkhā mucceyyā” ti karuṇā pavattetabbā. Taṃ alabhantena sukhitopi pāpakārī puggalo vajjhena upametvā karuṇāyitabbo.

Kathaṃ? Seyyathā pi saha bhaṇḍena gahitacoraṃ “vadhetha nan” ti rañño āṇāya rājapurisā bandhitvā catukke catukke pahārasatāni dentā āghātanaṃ nenti. Tassa manussā khādanīyampi bhojanīyampi mālāgandhavilepanatambulānipi denti. Kiñcâpi so tāni khādanto c’eva paribhuñjanto ca sukhito bhogasamappito viya gacchati, atha kho taṃ n’eva koci “sukhito ayaṃ mahābhogo” ti maññati, aññadatthu “ayaṃ varāko idāni marissati, yaṃ yadeva hi ayaṃ padaṃ nikkhipati, tena tena santike maraṇassa hotī” ti taṃ jano karuṇāyati. Evameva karuṇākammaṭṭhānikena bhikkhunā sukhitopi puggalo evaṃ karuṇāyitabbo “ayaṃ varāko kiñcâpi idāni sukhito susajjito bhoge paribhuñjati, atha kho tīsu dvāresu ekenāpi katassa kalyāṇakammassa abhāvā idāni apāyesu anappakaṃ dukkhaṃ domanassaṃ paṭisaṃvedissatī” ti.

Evaṃ taṃ puggalaṃ karuṇāyitvā tato paraṃ eten’eva upāyena piyapuggale, tato majjhatte, tato verimhīti anukkamena karuṇā pavattetabbā. Sace pan’assa pubbe vuttanayen’eva verimhi paṭighaṃ uppajjati, taṃ mettāya vuttanayen’eva vūpasametabbaṃ. Yopi c’ettha katakusalo hoti, tampi ñātirogabhogabyasanādīnaṃ aññatarena byasanena samannāgataṃ disvā vā sutvā vā tesaṃ abhāvepi vaṭṭadukkhaṃ anatikkantattā “dukkhitova ayan” ti evaṃ sabbathāpi karuṇāyitvā vuttanayen’eva attani piyapuggale majjhatte verimhīti catūsu janesu sīmāsambhedaṃ katvā taṃ nimittaṃ āsevantena bhāventena bahulīkarontena mettāya vuttanayen’eva tikacatukkajjhānavasena appanā vaḍḍhetabbā.

Aṅguttaraṭṭhakathāyaṃ pana paṭhamaṃ veripuggalo karuṇāyitabbo, tasmiṃ cittaṃ muduṃ katvā duggato, tato piyapuggalo, tato attāti ayaṃ kamo vutto, so “duggataṃ durūpetan” ti pāḷiyā na sameti, tasmā vuttanayenevettha bhāvanamārabhitvā sīmāsambhedaṃ katvā appanā vaḍḍhetabbā. Tato paraṃ “pañcah’ākārehi anodhisopharaṇā sattahākārehi odhisopharaṇā dasahākārehi disāpharaṇā” ti ayaṃ vikubbanā, “sukhaṃ supatī” tiādayo ānisaṃsā ca mettāyaṃ vuttanayen’eva veditabbāti.

Ayaṃ karuṇābhāvanāya vitthārakathā.

### Muditābhāvanākathā

#### CST260

Muditābhāvanaṃ ārabhantenāpi na paṭhamaṃ piyapuggalādīsu ārabhitabbā. Na hi piyo piyabhāvamatten’eva muditāya padaṭṭhānaṃ hoti, pageva majjhattaverino. Liṅgavisabhāgakālakatā akhettameva.

Atippiyasahāyako pana siyā padaṭṭhānaṃ, yo aṭṭhakathāyaṃ soṇḍasahāyoti vutto. So hi muditamuditova hoti, paṭhamaṃ hasitvā pacchā katheti, tasmā so vā paṭhamaṃ muditāya pharitabbo. Piyapuggalaṃ vā sukhitaṃ sajjitaṃ modamānaṃ disvā vā sutvā vā “modati vatāyaṃ satto, aho sādhu aho suṭṭhū” ti muditā uppādetabbā. Imameva hi atthavasaṃ paṭicca vibhaṅge <small>(vibha. 663)</small> vuttaṃ “kathañca bhikkhu muditāsahagatena cetasā ekaṃ disaṃ pharitvā viharati? Seyyathā pi nāma ekaṃ puggalaṃ piyaṃ manāpaṃ disvā mudito assa, evam eva sabbasatte muditāya pharatī” ti.

Sacepissa so soṇḍasahāyo vā piyapuggalo vā atīte sukhito ahosi, sampati pana duggato durūpeto, atītameva c’assa sukhitabhāvaṃ anussaritvā “esa atīte evaṃ mahābhogo mahāparivāro niccappamudito ahosī” ti tamevassa muditākāraṃ gahetvā muditā uppādetabbā “anāgate vā pana puna taṃ sampattiṃ labhitvā hatthikkhandhaassapiṭṭhisuvaṇṇasivikādīhi vicarissatī” ti anāgatampissa muditākāraṃ gahetvā muditā uppādetabbā.

Evaṃ piyapuggale muditaṃ uppādetvā atha majjhatte tato verimhīti anukkamena muditā pavattetabbā. Appanā vaḍḍhetabbā. Sace pan’assa pubbe vuttanayen’eva verimhi paṭighaṃ uppajjati, taṃ mettāyaṃ vuttanayen’eva vūpasametvā “imesu ca tīsu attani cā” ti catūsu janesu samacittatāya sīmāsambhedaṃ katvā taṃ nimittaṃ āsevantena bhāventena bahulīkarontena mettāyaṃ vuttanayen’eva tikacatukkajjhānavasen’eva appanā vaḍḍhetabbā. Tato paraṃ “pañcah’ākārehi anodhisopharaṇā sattahākārehi odhisopharaṇā dasahākārehi disāpharaṇā” ti ayaṃ vikubbanā, “sukhaṃ supatī” tiādayo ānisaṃsā ca mettāyaṃ vuttanayen’eva veditabbāti.

Ayaṃ muditābhāvanāya vitthārakathā.

### Upekkhābhāvanākathā

#### CST261

Upekkhābhāvanaṃ bhāvetukāmena pana mettādīsu paṭiladdhatikacatukkajjhānena paguṇatatiyajjhānā vuṭṭhāya “sukhitā hontū” ti ādivasena sattakelāyanamanasikārayuttattā, paṭighānunayasamīpacārittā, somanassayogena oḷārikattā ca purimāsu ādīnavaṃ, santasabhāvattā upekkhāya ānisaṃsañca disvā yvâssa pakatimajjhatto puggalo, taṃ ajjhupekkhitvā upekkhā uppādetabbā. Tato piyapuggalādīsu. Vuttañ h’etaṃ “kathañca bhikkhu upekkhāsahagatena cetasā ekaṃ disaṃ pharitvā viharati? Seyyathā pi nāma ekaṃ puggalaṃ n’eva manāpaṃ na amanāpaṃ disvā upekkhako assa, evam eva sabbe satte upekkhāya pharatī” ti. <small>(vibha. 673)</small>

Tasmā vuttanayena majjhattapuggale upekkhaṃ uppādetvā atha piyapuggale, tato soṇḍasahāyake, tato verimhīti evaṃ “imesu ca tīsu attani cā” ti sabbattha majjhattavasena sīmāsambhedaṃ katvā taṃ nimittaṃ āsevitabbaṃ bhāvetabbaṃ bahulīkātabbaṃ. Tass’evaṃ karoto pathavīkasiṇe vuttanayen’eva catutthajjhānaṃ uppajjati.

Kiṃ pan’etaṃ pathavīkasiṇādīsu uppannatatiyajjhānassāpi uppajjatīti? Nuppajjati. Kasmā? Ārammaṇavisabhāgatāya. Mettādīsu uppannatatiyajjhānasseva pana uppajjati, ārammaṇasabhāgatāyāti. Tato paraṃ pana vikubbanā ca ānisaṃsapaṭilābho ca mettāyaṃ vuttanayen’eva veditabboti.

Ayaṃ upekkhābhāvanāya vitthārakathā.

### Pakiṇṇakakathā

#### CST262

> Brahmuttamena kathite, brahmavihāre ime iti viditvā,  
> Bhiyyo etesu ayaṃ, pakiṇṇakakathāpi viññeyyā.

Etāsu hi mettākaruṇāmuditāupekkhāsu **atthato** tāva mejjatīti **mettā,** siniyhatīti attho. Mitte vā bhavā, mittassa vā esā pavattītipi **mettā**. Paradukkhe sati sādhūnaṃ hadayakampanaṃ karotīti **karuṇā**. Kiṇāti vā paradukkhaṃ hiṃsati vināsetīti **karuṇā**. Kiriyati vā dukkhitesu pharaṇavasena pasāriyatīti **karuṇā**. Modanti tāya taṃsamaṅgino, sayaṃ vā modati, modanamattameva vā tanti **muditā**. “Averā hontū” ti ādibyāpārappahānena majjhattabhāvūpagamanena ca upekkhatīti **upekkhā**.

#### CST263

**Lakkhaṇādito** pan’ettha hitākārappavattilakkhaṇā **mettā,** hitūpasaṃhārarasā, āghātavinayapaccupaṭṭhānā, sattānaṃ manāpabhāvadassanapadaṭṭhānā. Byāpādūpasamo etissā sampatti, sinehasambhavo vipatti. Dukkhāpanayanākārappavattilakkhaṇā **karuṇā,** paradukkhāsahanarasā, avihiṃsāpaccupaṭṭhānā, dukkhābhibhūtānaṃ anāthabhāvadassanapadaṭṭhānā. Vihiṃsūpasamo tassā sampatti, sokasambhavo vipatti. Pamodanalakkhaṇā **muditā,** anissāyanarasā, arativighātapaccupaṭṭhānā, sattānaṃ sampattidassanapadaṭṭhānā. Arativūpasamo tassā sampatti, pahāsasambhavo vipatti. Sattesu majjhattākārappavattilakkhaṇā **upekkhā,** sattesu samabhāvadassanarasā, paṭighānunayavūpasamapaccupaṭṭhānā, “kammassakā sattā, te kassa ruciyā sukhitā vā bhavissanti, dukkhato vā muccissanti, pattasampattito vā na parihāyissantī” ti evaṃ pavattakammassakatādassanapadaṭṭhānā. Paṭighānunayavūpasamo tassā sampatti, gehasitāya aññāṇupekkhāya sambhavo vipatti.

#### CST264

Catunnampi panetesaṃ brahmavihārānaṃ vipassanāsukhañceva bhavasampatti ca **sādhāraṇappayojanaṃ**. Byāpādādipaṭighāto **āveṇikaṃ**. Byāpādapaṭighātappayojanā hettha mettā. Vihiṃsāaratirāgapaṭighātappayojanā itarā. Vuttampi c’etaṃ

“Nissaraṇañhetaṃ, āvuso, byāpādassa yad idaṃ mettā cetovimutti. Nissaraṇañhetaṃ, āvuso, vihesāya yad idaṃ karuṇā cetovimutti. Nissaraṇañhetaṃ, āvuso, aratiyā yad idaṃ muditā cetovimutti. Nissaraṇañhetaṃ, āvuso, rāgassa yad idaṃ upekkhā cetovimuttī” ti. <small>(dī. ni. 3.326; a. ni. 6.13)</small>

#### CST265

Ekekassa c’ettha āsannadūravasena **dve dve paccatthikā. Mettābrahmavihārassa** hi samīpacāro viya purisassa sapatto guṇadassanasabhāgatāya rāgo āsannapaccatthiko, so lahuṃ otāraṃ labhati, tasmā tato suṭṭhu mettā rakkhitabbā. Pabbatādigahananissito viya purisassa sapatto sabhāgavisabhāgatāya byāpādo dūrapaccatthiko, tasmā tato nibbhayena mettāyitabbaṃ. Mettāyissati ca nāma, kopañca karissatīti aṭṭhānametaṃ.

**Karuṇābrahmavihārassa** “cakkhuviññeyyānaṃ rūpānaṃ iṭṭhānaṃ kantānaṃ manāpānaṃ manoramānaṃ lokāmisapaṭisaṃyuttānaṃ appaṭilābhaṃ vā appaṭilābhato samanupassato pubbe vā paṭiladdhapubbaṃ atītaṃ niruddhaṃ vipariṇataṃ samanussarato uppajjati domanassaṃ, yaṃ evarūpaṃ domanassaṃ, idaṃ vuccati gehasitaṃ domanassan” ti ādinā <small>(ma. ni. 3.307)</small> nayena āgataṃ gehasitaṃ domanassaṃ vipattidassanasabhāgatāya āsannapaccatthikaṃ. Sabhāgavisabhāgatāya vihiṃsā dūrapaccatthikā. Tasmā tato nibbhayena karuṇāyitabbaṃ. Karuṇañca nāma karissati, pāṇiādīhi ca viheṭhissatīti aṭṭhānametaṃ.

**Muditābrahmavihārassa** “cakkhuviññeyyānaṃ rūpānaṃ iṭṭhānaṃ…pe… lokāmisapaṭisaṃyuttānaṃ paṭilābhaṃ vā paṭilābhato samanupassato pubbe vā paṭiladdhapubbaṃ atītaṃ niruddhaṃ vipariṇataṃ samanussarato uppajjati somanassaṃ, yaṃ evarūpaṃ somanassaṃ, idaṃ vuccati gehasitaṃ somanassan” ti ādinā <small>(ma. ni. 3.306)</small> nayena āgataṃ gehasitaṃ somanassaṃ sampattidassanasabhāgatāya āsannapaccatthikaṃ, sabhāgavisabhāgatāya arati dūrapaccatthikā. Tasmā tato nibbhayena muditā bhāvetabbā. Mudito ca nāma bhavissati, pantasenāsanesu ca adhikusalesu dhammesu vā ukkaṇṭhissatīti aṭṭhānametaṃ.

**Upekkhābrahmavihārassa** pana “cakkhunā rūpaṃ disvā uppajjati upekkhā bālassa mūḷhassa puthujjanassa anodhijinassa avipākajinassa anādīnavadassāvino assutavato puthujjanassa yā evarūpā upekkhā, rūpaṃ sā nātivattati. Tasmā sā upekkhā gehasitāti vuccatī” ti ādinā <small>(ma. ni. 3.308)</small> nayena āgatā gehasitā aññāṇupekkhā dosaguṇāvicāraṇavasena sabhāgattā āsannapaccatthikā. Sabhāgavisabhāgatāya rāgapaṭighā dūrapaccatthikā. Tasmā tato nibbhayena upekkhitabbaṃ. Upekkhissati ca nāma, rajjissati ca paṭihaññissati cāti aṭṭhānametaṃ.

#### CST266

Sabbesampi ca etesaṃ kattukāmatā chando **ādi,** nīvaraṇādivikkhambhanaṃ **majjhaṃ,** appanā **pariyosānaṃ**. Paññattidhammavasena eko vā satto aneke vā sattā **ārammaṇaṃ**. Upacāre vā appanāya vā pattāya ārammaṇavaḍḍhanaṃ.

Tatrâyaṃ vaḍḍhanakkamo, yathā hi kusalo kassako kasitabbaṭṭhānaṃ paricchinditvā kasati, evaṃ paṭhamameva ekamāvāsaṃ paricchinditvā tattha sattesu imasmiṃ āvāse sattā averā hontūti ādinā nayena mettā bhāvetabbā. Tattha cittaṃ muduṃ kammaniyaṃ katvā dve āvāsā paricchinditabbā. Tato anukkamena tayo, cattāro, pañca, cha, satta, aṭṭha, nava, dasa, ekā racchā, upaḍḍhagāmo, gāmo, janapado, rajjaṃ, ekā disāti evaṃ yāva ekaṃ cakkavāḷaṃ, tato vā pana bhiyyo tattha tattha sattesu mettā bhāvetabbā. Tathā karuṇādayoti ayam ettha ārammaṇavaḍḍhanakkamo.

#### CST267

Yathā pana kasiṇānaṃ nissando āruppā, samādhinissando nevasaññanâsaññâyatanaṃ, vipassanānissando phalasamāpatti, samathavipassanānissando nirodhasamāpatti, evaṃ purimabrahmavihārattayanissando ettha upekkhābrahmavihāro. Yathā hi thambhe anussāpetvā tulāsaṅghāṭaṃ anāropetvā na sakkā ākāse kūṭagopānasiyo ṭhapetuṃ, evaṃ purimesu tatiyajjhānaṃ vinā na sakkā catutthaṃ bhāvetunti.

#### CST268

Ettha siyā, kasmā panetā mettākaruṇāmuditāupekkhā brahmavihārāti vuccanti? Kasmā ca catassova? Ko ca etāsaṃ kamo, abhidhamme ca kasmā appamaññāti vuttā ti? Vuccate, seṭṭhaṭṭhena tāva niddosabhāvena c’ettha brahmavihāratā veditabbā. Sattesu sammāpaṭipattibhāvena hi seṭṭhā ete vihārā. Yathā ca brahmāno niddosacittā viharanti, evaṃ etehi sampayuttā yogino brahmasamā hutvā viharantīti seṭṭhaṭṭhena niddosabhāvena ca brahmavihārāti vuccanti.

#### CST269

Kasmā ca catassovāti ādi pañhassa pana idaṃ vissajjanaṃ.

> Visuddhimaggādivasā catasso,  
> Hitādiākāravasā panāsaṃ,  
> Kamo pavattanti ca appamāṇe,  
> Tā gocare yena tadappamaññā.

Etāsu hi yasmā mettā byāpādabahulassa, karuṇā vihesābahulassa, muditā aratibahulassa, upekkhā rāgabahulassa visuddhimaggo. Yasmā ca hitūpasaṃhāraahitāpanayanasampattimodanaanābhogavasena catubbidhoyeva sattesu manasikāro. Yasmā ca yathā mātā daharagilānayobbanappattasakiccapasutesu catūsu puttesu daharassa abhivuḍḍhikāmā hoti, gilānassa gelaññāpanayanakāmā, yobbanappattassa yobbanasampattiyā ciraṭṭhitikāmā, sakakiccapasutassa kismiñci pariyāye abyāvaṭā hoti, tathā appamaññāvihārikenāpi sabbasattesu mettādivasena bhavitabbaṃ. Tasmā ito visuddhimaggādivasā catassova appamaññā.

Yasmā catassopetā bhāvetukāmena paṭhamaṃ hitākārappavattivasena sattesu paṭipajjitabbaṃ, hitākārappavattilakkhaṇā ca mettā. Tato evaṃ patthitahitānaṃ sattānaṃ dukkhābhibhavaṃ disvā vā sutvā vā sambhāvetvā vā dukkhāpanayanākārappavattivasena, dukkhāpanayanākārappavattilakkhaṇā ca karuṇā. Athevaṃ patthitahitānaṃ patthitadukkhāpagamānañca nesaṃ sampattiṃ disvā sampattipamodanavasena, pamodanalakkhaṇā ca muditā. Tato paraṃ pana kattabbābhāvato ajjhupekkhakattasaṅkhātena majjhattākārena paṭipajjitabbaṃ, majjhattākārappavattilakkhaṇā ca upekkhā. Tasmā ito hitādiākāravasā panāsaṃ paṭhamaṃ mettā vuttā, atha karuṇā muditā upekkhāti ayaṃ kamo veditabbo.

Yasmā pana sabbāpetā appamāṇe gocare pavattanti. Appamāṇā hi sattā etāsaṃ gocarabhūtā. Ekasattassāpi ca ettake padese mettādayo bhāvetabbāti evaṃ pamāṇaṃ agahetvā sakalapharaṇavasen’eva pavattāti. Tena vuttaṃ

> Visuddhimaggādivasā catasso,  
> Hitādiākāravasā panāsaṃ,  
> Kamo pavattanti ca appamāṇe,  
> Tā gocare yena tadappamaññāti.

#### CST270

Evaṃ appamāṇagocaratāya ekalakkhaṇāsu câpi etāsu purimā tisso tikacatukkajjhānikāva honti. Kasmā? Somanassāvippayogato. Kasmā panâyaṃ somanassena avippayogoti? Domanassasamuṭṭhitānaṃ byāpādādīnaṃ nissaraṇattā. Pacchimā pana avasesaekajjhānikāva. Kasmā? Upekkhāvedanāsampayogato. Na hi sattesu majjhattākārappavattā brahmavihārupekkhā upekkhāvedanaṃ vinā vattatīti.

#### CST271

Yo panevaṃ vadeyya “yasmā Bhagavatā aṭṭhakanipāte catūsupi appamaññāsu avisesena vuttaṃ ‘tato tvaṃ bhikkhu imaṃ samādhiṃ savitakkampi savicāraṃ bhāveyyāsi, avitakkampi vicāramattaṃ bhāveyyāsi, avitakkampi avicāraṃ bhāveyyāsi, sappītikampi bhāveyyāsi, nippītikampi bhāveyyāsi, sātasahagatampi bhāveyyāsi, upekkhāsahagatampi bhāveyyāsī’ti <small>(a. ni. 8.63)</small>, tasmā catasso appamaññā catukkapañcakajjhānikā” ti. So māhevantissa vacanīyo. Evañ hi sati kāyânupassanādayopi catukkapañcakajjhānikā siyuṃ, vedanādīsu ca paṭhamajjhānampi natthi, pageva dutiyādīni. Tasmā byañjanacchāyāmattaṃ gahetvā mā Bhagavantaṃ abbhācikkhi, gambhīraṃ hi buddhavacanaṃ, taṃ ācariye payirupāsitvā adhippāyato gahetabbaṃ.

#### CST272

Ayañ hi tatrādhippāyo: “sādhu me, bhante, Bhagavā saṃkhittena dhammaṃ desetu, yamahaṃ Bhagavato dhammaṃ sutvā eko vūpakaṭṭho appamatto ātāpī pahitatto vihareyyan” ti evaṃ āyācitadhammadesanaṃ kira taṃ bhikkhuṃ yasmā so pubbepi dhammaṃ sutvā tatth’eva vasati, na samaṇadhammaṃ kātuṃ gacchati, tasmā naṃ Bhagavā “evam eva panidhekacce moghapurisā mamaññeva ajjhesanti, dhamme ca bhāsite mamaññeva anubandhitabbaṃ maññantī” ti apasādetvā puna yasmā so arahattassa upanissayasampanno, tasmā naṃ ovadanto āha: “tasmātiha te bhikkhu evaṃ sikkhitabbaṃ, ajjhattaṃ me cittaṃ ṭhitaṃ bhavissati susaṇṭhitaṃ, na cuppannā pāpakā akusalā dhammā cittaṃ pariyādāya ṭhassantīti. Evañ hi te bhikkhu sikkhitabban” ti.

Iminā pan’assa ovādena niyakajjhattavasena cittekaggatāmatto mūlasamādhi vutto. Tato “ettaken’eva santuṭṭhiṃ anāpajjitvā evaṃ so eva samādhi vaḍḍhetabbo” ti dassetuṃ “yato kho te bhikkhu ajjhattaṃ cittaṃ ṭhitaṃ hoti susaṇṭhitaṃ, na cuppannā pāpakā akusalā dhammā cittaṃ pariyādāya tiṭṭhanti. Tato te bhikkhu evaṃ sikkhitabbaṃ mettā me cetovimutti bhāvitā bhavissati bahulīkatā yānikatā vatthukatā anuṭṭhitā paricitā susamāraddhāti. Evañ hi te bhikkhu sikkhitabban” ti evamassa mettāvasena bhāvanaṃ vatvā puna “yato kho te bhikkhu ayaṃ samādhi evaṃ bhāvito hoti bahulīkato, tato tvaṃ bhikkhu imaṃ mūlasamādhiṃ savitakkampi savicāraṃ bhāveyyāsi…pe… upekkhāsahagatampi bhāveyyāsī” ti vuttaṃ.

Tassattho: yadā te bhikkhu ayaṃ mūlasamādhi evaṃ mettāvasena bhāvito hoti, tadā tvaṃ tāvatakenāpi tuṭṭhiṃ anāpajjitvā va imaṃ mūlasamādhiṃ aññesupi ārammaṇesu catukkapañcakajjhānāni pāpayamāno savitakkampi savicāranti ādinā nayena bhāveyyāsīti.

Evaṃ vatvā ca puna karuṇādiavasesabrahmavihārapubbaṅgamampissa aññesu ārammaṇesu catukkapañcakajjhānavasena bhāvanaṃ kareyyāsīti dassento “yato kho te bhikkhu ayaṃ samādhi evaṃ bhāvito hoti bahulīkato. Tato te bhikkhu evaṃ sikkhitabbaṃ karuṇā me cetovimuttī” ti ādimāha.

Evaṃ mettādipubbaṅgamaṃ catukkapañcakajjhānavasena bhāvanaṃ dassetvā puna kāyânupassanādipubbaṅgamaṃ dassetuṃ “yato kho te bhikkhu ayaṃ samādhi evaṃ bhāvito hoti bahulīkato, tato te bhikkhu evaṃ sikkhitabbaṃ kāye kāyānupassī viharissāmī” ti ādiṃ vatvā “yato kho te bhikkhu ayaṃ samādhi evaṃ bhāvito bhavissati subhāvito, tato tvaṃ bhikkhu yena yen’eva gagghasi, phāsuññeva gagghasi, yattha yattheva ṭhassasi, phāsuññeva ṭhassasi, yattha yattheva nisīdissasi, phāsuññeva nisīdissasi, yattha yattheva seyyaṃ kappessasi, phāsuññeva seyyaṃ kappessasī” ti arahattanikūṭena desanaṃ samāpesi. Tasmā tikacatukkajjhānikāva mettādayo, upekkhā pana avasesaekajjhānikāvāti veditabbā. Tatheva ca abhidhamme <small>(dha. sa. 251 ādayo; vibha. 673 ādayo)</small> vibhattāti.

#### CST273

Evaṃ tikacatukkajjhānavasena c’eva avasesaekajjhānavasena ca dvidhā ṭhitānampi etāsaṃ subhaparamādivasena aññamaññaṃ asadiso ānubhāvaviseso veditabbo. **Haliddavasanasuttasmiṃ** hi etā subhaparamādibhāvena visesetvā vuttā. Yath’āha: “subhaparamāhaṃ, bhikkhave, mettaṃ cetovimuttiṃ vadāmi. Ākāsānañcâyatanaparamāhaṃ, bhikkhave, karuṇaṃ cetovimuttiṃ vadāmi. Viññāṇañcâyatanaparamāhaṃ, bhikkhave, muditaṃ cetovimuttiṃ vadāmi. Ākiñcaññâyatanaparamāhaṃ, bhikkhave, upekkhaṃ cetovimuttiṃ vadāmī” ti. <small>(saṃ. ni. 5.235)</small>

Kasmā panetā evaṃ vuttā ti? Tassa tassa upanissayattā. Mettāvihārissa hi sattā appaṭikkūlā honti. Ath’assa appaṭikkūlaparicayā appaṭikkūlesu parisuddhavaṇṇesu nīlādīsu cittaṃ upasaṃharato appakasiren’eva tattha cittaṃ pakkhandati. Iti mettā subhavimokkhassa upanissayo hoti, na tato paraṃ, tasmā **subhaparamā** ti vuttā.

Karuṇāvihārissa pana daṇḍābhighātādirūpanimittaṃ pattadukkhaṃ samanupassantassa karuṇāya pavattisambhavato rūpe ādīnavo parividito hoti. Ath’assa parividitarūpādīnavattā pathavīkasiṇādīsu aññataraṃ ugghāṭetvā rūpanissaraṇe ākāse cittaṃ upasaṃharato appakasiren’eva tattha cittaṃ pakkhandati. Iti karuṇā ākāsānañcâyatanassa upanissayo hoti, na tato paraṃ, tasmā **ākāsānañcâyatanaparamā** ti vuttā.

Muditāvihārissa pana tena tena pāmojjakāraṇena uppannapāmojjasattānaṃ viññāṇaṃ samanupassantassa muditāya pavattisambhavato viññāṇaggahaṇaparicitaṃ cittaṃ hoti. Ath’assa anukkamādhigataṃ ākāsānañcâyatanaṃ atikkamma ākāsanimittagocare viññāṇe cittaṃ upasaṃharato appakasiren’eva tattha cittaṃ pakkhandatīti muditā viññāṇañcâyatanassa upanissayo hoti, na tato paraṃ, tasmā **viññāṇañcâyatanaparamā** ti vuttā.

Upekkhāvihārissa pana “sattā sukhitā vā hontu dukkhato vā vimuccantu, sampattasukhato vā mā vimuccantū” ti ābhogābhāvato sukhadukkhādiparamatthagāhavimukhabhāvato avijjamānaggahaṇadukkhaṃ cittaṃ hoti. Ath’assa paramatthagāhato vimukhabhāvaparicitacittassa paramatthato avijjamānaggahaṇadukkhacittassa ca anukkamādhigataṃ viññāṇañcâyatanaṃ samatikkamma sabhāvato avijjamāne paramatthabhūtassa viññāṇassa abhāve cittaṃ upasaṃharato appakasiren’eva tattha cittaṃ pakkhandati. Iti upekkhā ākiñcaññâyatanassa upanissayo hoti, na tato paraṃ, tasmā **ākiñcaññâyatanaparamā** ti vuttā ti.

#### CST274

Evaṃ subhaparamādivasena etāsaṃ ānubhāvaṃ viditvā puna sabbāpetā **dānādīnaṃ sabbakalyāṇadhammānaṃ paripūrikā** ti veditabbā. Sattesu hi hitajjhāsayatāya sattānaṃ dukkhāsahanatāya, pattasampattivisesānaṃ ciraṭṭhitikāmatāya, sabbasattesu ca pakkhapātābhāvena samappavattacittā mahāsattā “imassa dātabbaṃ, imassa na dātabban” ti vibhāgaṃ akatvā sabbasattānaṃ sukhanidānaṃ dānaṃ denti. Tesaṃ upaghātaṃ parivajjayantā sīlaṃ samādiyanti. Sīlaparipūraṇatthaṃ nekkhammaṃ bhajanti. Sattānaṃ hitāhitesu asammohatthāya paññaṃ pariyodapenti. Sattānaṃ hitasukhatthāya niccaṃ vīriyamārabhanti. Uttamavīriyavasena vīrabhāvaṃ pattāpi ca sattānaṃ nānappakārakaṃ aparādhaṃ khamanti. “Idaṃ vo dassāma karissāmā” ti kataṃ paṭiññaṃ na visaṃvādenti. Tesaṃ hitasukhāya avicalādhiṭṭhānā honti. Tesu avicalāya mettāya pubbakārino honti. Upekkhāya paccupakāraṃ nāsīsantīti evaṃ pāramiyo pūretvā yāva dasabalacatuvesārajjachaasādhāraṇañāṇaaṭṭhārasabuddhadhammappabhede sabbe pi kalyāṇadhamme paripūrentīti evaṃ dānādisabbakalyāṇadhammaparipūrikā etāva hontīti.

{{<eof>}}
    Iti sādhujanapāmojjatthāya kate Visuddhimagge<br>
    samādhibhāvanâdhikāre Brahmavihāraniddeso nāma navamo paricchedo.
{{</eof>}}