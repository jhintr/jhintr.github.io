---
title: "Bhesajjakkhandhakaṃ"
subtitle: ""
language: "pi"
date: 2022-07-27T10:54:33+08:00
lastmod: 2022-07-27T10:54:33+08:00
draft: false
brewing: false
weight: 306
---

## Pañcabhesajjādikathā

#### 260

Bhesajjakkhandhake – **sāradikena ābādhenā** ti saradakāle uppannena pittābādhena, tasmiñhi kāle vassodakenapi tementi, kaddamampi maddanti, antarantarā ātapopi kharo hoti, tena tesaṃ pittaṃ koṭṭhabbhantaragataṃ hoti. **Āhāratthañca phareyyā** ti āhāratthaṃ sādheyya.

#### 261

**Nacchādentī** ti na jiranti, na vātarogaṃ paṭippassambhetuṃ sakkonti. **Senesitānī** ti siniddhāni. **Bhattācchādakenā** ti bhattaṃ arocikena.

#### 262

**Acchavasan** ti ādīsu nissaggiyavaṇṇanāyaṃ vuttanayen’eva vinicchayo veditabbo. **Kāle paṭiggahitan** ti ādīsu majjhanhike avītivatte paṭiggahetvā pacitvā parissāvetvā cā ti attho. **Telaparibhogena paribhuñjitun** ti sattāhakālikatelaparibhogena paribhuñjituṃ.

#### 263

**Mūlabhesajjā** di vinicchayopi khuddakavaṇṇanāyaṃ vuttoyeva. Tasmā idha yaṃ yaṃ pubbe avuttaṃ taṃ tadeva vaṇṇayissāma. **Vacattan** ti setavacaṃ. **Nisadaṃ nisadapotakan** ti pisanasilā ca pisanapoto ca. **Phaggavan** ti latājāti. **Nattamālan** ti karañjaṃ. **Hiṅguhiṅgujatuhiṅgusipāṭikā** hiṅgujātiyoyeva. **Takatakapattitakapaṇṇiyo** lākhājātiyo.

**Sāmuddan** ti samuddatīre vālukā viya santiṭṭhati. **Kāḷaloṇan** ti pakatiloṇaṃ. **Sindhavan** ti setavaṇṇaṃ pabbate uṭṭhahati. **Ubbhidan** ti bhūmito aṅkuraṃ uṭṭhahati. **Bilan** ti dabbasambhārehi saddhiṃ pacitaṃ, taṃ rattavaṇṇaṃ.

#### 264-6

**Kāyo vā duggandho** ti kassaci assādīnaṃ viya kāyagandho hoti, tassāpi sirīsakosumbādicuṇṇāni vā gandhacuṇṇāni vā sabbāni vaṭṭanti. **Chakaṇan** ti gomayaṃ. **Rajananippakkan** ti rajanakasaṭaṃ. Pākatikacuṇṇampi koṭṭetvā udakena temetvā nhāyituṃ vaṭṭati; etampi rajananippakkasaṅkhepameva gacchati.

**Āmakamaṃsañca khādi āmakalohitañca pivī** ti na taṃ bhikkhu khādi na pivi, amanusso khāditvā ca pivitvā ca pakkanto, tena vuttaṃ – “tassa so amanussikābādho paṭippassambhī” ti.

**Añjanan** ti sabbasaṅgāhikavacanametaṃ. **Kāḷñjanan** ti ekā añjanajāti. **Rasañjanaṃ** nānāsambhārehi kataṃ. **Sotañjanan** ti nadīsotādīsu uppajjanakaṃ añjanaṃ. **Geruko** nāma suvaṇṇageruko. **Kapallan** ti dīpasikhato gahitamasi. **Añjanūpapiṃsanehī** ti añjanena saddhiṃ ekato piṃsitabbehi, na hi kiñci aññanūpapiṃsanaṃ na vaṭṭati. **Candanan** ti lohitacandanādikaṃ yaṃkiñci. **Tagarā** dīni pākaṭāni, aññānipi nīluppalādīni vaṭṭantiyeva.

**Aṭṭhimayan** ti manussaṭṭhiṃ ṭhapetvā avasesaaṭṭhimayaṃ. **Dantamayan** ti hatthidantādisabbadantamayaṃ. **Visāṇamaye** pi akappiyaṃ nāma natthi, **naḷamayā** dayo ekantakappiyāyeva. **Salākaṭṭhāniyan** ti yattha salākaṃ odahanti, taṃ susiradaṇḍakaṃ vā thavikaṃ vā anujānāmīti attho. **Aṃsabaddhako** ti añjanitthavikāya aṃsabaddhako. **Yamakanatthukaraṇin** ti samasotāhi dvīhi panāḷikāhi ekaṃ natthukaraṇiṃ.

#### 267

**Anujānāmi bhikkhave telapākan** ti yaṃkiñci bhesajjapakkhittaṃ sabbaṃ anuññātameva hoti. **Atipakkhittamajjānī** ti ativiya khittamajjāni; bahuṃ majjaṃ pakkhipitvā yojitānīti attho.

**Aṅgavāto** ti hatthapāde vāto. **Sambhārasedan** ti nānāvidhapaṇṇabhaṅgasedaṃ. **Mahāsedan** ti mahantaṃ sedaṃ; porisappamāṇaṃ āvāṭaṃ aṅgārānaṃ pūretvā paṃsuvālikādīhi pidahitvā tattha nānāvidhāni vātaharaṇapaṇṇāni santharitvā telamakkhitena gattena tattha nipajjitvā samparivattantena sarīraṃ sedetuṃ anujānāmīti attho. **Bhaṅgodakan** ti nānāpaṇṇabhaṅgakuthitaṃ udakaṃ; tehi paṇṇehi ca udakena ca siñcitvā siñcitvā sedetabbo. **Udakakoṭṭhakan** ti udakakoṭṭhe cāṭiṃ vā doṇiṃ vā uṇhodakassa pūretvā tattha pavisitvā sedakammakaraṇaṃ anujānāmīti attho.

**Pabbavāto hotī** ti pabbe pabbe vāto vijjhati. **Lohitaṃ mocetun** ti satthakena lohitaṃ mocetuṃ. **Pajjaṃ abhisaṅkharitun** ti yena phālitapādā pākatikā honti; taṃ nāḷikerādīsu nānābhesajjāni pakkhipitvā pajjaṃ abhisaṅkharituṃ; pādānaṃ sappāyabhesajjaṃ pacitunti attho. **Tilakakkena attho** ti piṭṭhehi tilehi attho. **Kabaḷikan** ti vaṇamukhe sattupiṇḍaṃ pakkhipituṃ. **Sāsapakuḍḍenā** ti sāsapapiṭṭhena. **Vaḍḍhamaṃsan** ti adhikamaṃsaṃ āṇi viya uṭṭhahati. **Loṇasakkharikāya chinditun** ti khurena chindituṃ. **Vikāsikan** ti telarundhanapilotikaṃ. **Sabbaṃ vaṇapaṭikamman** ti yaṃkiñci vaṇaparikammaṃ nāma atthi; sabbaṃ anujānāmīti attho.

#### 268

**Sāmaṃ gahetvā** ti idaṃ na kevalaṃ sappadaṭṭhasseva, aññasmimpi daṭṭhavise sati sāmaṃ gahetvā paribhuñjitabbaṃ; aññesu pana kāraṇesu paṭiggahitameva vaṭṭati. **Kato na puna paṭiggahetabbo** ti sace bhūmippatto, paṭiggahetabbo; appattaṃ pana gahetuṃ vaṭṭati.

#### 269

**Gharadinnakābādho** ti vasīkaraṇapānakasamuṭṭhitarogo. **Sītāloḷin** ti naṅgalena kasantassa phāle laggamattikaṃ udakena āloḷetvā pāyetuṃ anujānāmīti attho.

**Duṭṭhagahaṇiko** ti vipannagahaṇiko; kicchena uccāro nikkhamatīti attho. **Āmisakhāran** ti sukkhodanaṃ jhāpetvā tāya chārikāya paggharitaṃ khārodakaṃ. **Muttaharītakan** ti gomuttaparibhāvitaṃ harītakaṃ. **Abhisannakāyo** ti ussannadosakāyo. **Acchakañjiyan** ti taṇḍulodakamaṇḍo. **Akaṭayusan** ti asiniddho muggapacitapānīyo. **Kaṭākaṭan** ti sova dhotasiniddho. **Paṭicchādanīyenā** ti maṃsarasena.

## Guḷādianujānanakathā

#### 272

**Sace bhikkhave pakkāpi muggā jāyantī** ti pakkā muggā sacepi jāyanti, yathāsukhaṃ paribhuñjitabbā. Pakkattā hi te kappiyā eva.

#### 274

**Antovutthan** ti akappiyakuṭiyaṃ vutthaṃ. **Sāmaṃ pakkan** ti ettha yaṃkiñci āmisaṃ bhikkhuno pacituṃ na vaṭṭati. Sacepissa uṇhayāguyā sulasipaṇṇāni vā siṅgiveraṃ vā loṇaṃ vā pakkhipanti, tam pi cāletuṃ na vaṭṭati, “yāguṃ nibbāpemī” ti pana cāletuṃ vaṭṭati. Uttaṇḍulabhattaṃ labhitvāpi pidahituṃ na vaṭṭati. Sace pana manussā pidahitvā va denti, vaṭṭati; “bhattaṃ vā mā nibbāyatū” ti pidahituṃ vaṭṭati. Khīratakkādīsu pana sakiṃ kuthitesu aggiṃ dātuṃ vaṭṭati, punapākassa anuññātattā. **Ukkapiṇḍakāpi khādantī** ti biḷāmūsikagodhāmaṅgusā khādanti. **Damakā** ti vighāsādā.

#### 276

**Tato nīhaṭan** ti yattha nimantitā bhuñjanti, tato nīhaṭaṃ.

#### 278

**Vanaṭṭhaṃ pokkharaṭṭhan** ti vane c’eva paduminigacche ca jātaṃ. **Abījan** ti taruṇaphalaṃ, yassa bījaṃ na aṅkuraṃ janeti. **Nibbaṭṭabījan** ti bījaṃ nibbaṭṭetvā apanetvā paribhuñjitabbakaṃ ambapanasādi.

#### 279

**Duropayo vaṇo** ti dukkhena ruhati, dukkhena pākatiko hotī ti attho. **Dupparihāraṃ satthan** ti sambādhe dukkhena satthaṃ parihareyyaṃ. **Satthakammaṃ vā vatthikammaṃ vā** ti yathāparicchinne okāse yena kenaci satthena vā sūciyā vā kaṇṭakena vā sattikāya vā pāsāṇasakkhalikāya vā nakhena vā chindanaṃ vā phālanaṃ vā vijjhanaṃ vā lekhanaṃ vā na kātabbaṃ; sabbañhetaṃ satthakammameva hoti. Yena kenaci pana cammena vā vatthena vā vatthipīḷanampi na kātabbaṃ; sabbañhetaṃ vatthikammameva hoti. Ettha ca **sambādhassa sāmantā dvaṅgulā** ti idaṃ satthakammaṃ yeva sandhāya vuttaṃ. Vatthikammaṃ pana sambādheyeva paṭikkhittaṃ. Tattha pana khāraṃ ādātuṃ yena kenaci rajjukena vā bandhituṃ vaṭṭati. Yadi tena chijjati, succhinnaṃ. Aṇḍavuḍḍhirogepi satthakammaṃ na vaṭṭati, tasmā aṇḍaṃ phāletvā bījāni uddharitvā “arogaṃ karissāmī” ti na kattabbaṃ. Aggitāpanabhesajjālimpanesu pana paṭikkhepo natthi. Vaccamagge bhesajjamakkhitā ādānavaṭṭi vā veḷunāḷikā vā vaṭṭati, yāya khārakammaṃ vā karonti, telaṃ vā pavesenti.

#### 280

**Pavattamaṃsan** ti matassa maṃsaṃ. **Māghāto** ti taṃ divasaṃ na labbhā kenaci kiñci jīvitā voropetuṃ. **Potthanikan** ti maṃsacchedanasatthakaṃ vuccati. **Kimpimāyā** ti kimpi imāya. **Na Bhagavā ussahatī** ti na Bhagavā sakkoti. **Yatra hi nāmā** ti yasmā nāma. **Paṭivekkhī** ti vīmaṃsi; paṭipucchīti vuttaṃ hoti. **Appaṭivekkhitvā** ti appaṭipucchitvā. Sace pana asukamaṃsanti jānāti, paṭipucchanakiccaṃ natthi, ajānantena pana pucchitvā va khāditabbaṃ.

## Hatthimaṃsādipaṭikkhepakathā

#### 281

**Sunakhamaṃsan** ti ettha araññakokā nāma sunakhasadisā honti, tesaṃ maṃsaṃ vaṭṭati. Yo pana gāmasunakhiyā vā kokena kokasunakhiyā vā gāmasunakhena saṃyogā uppanno, tassa maṃsaṃ na vaṭṭati, so hi ubhayaṃ bhajatīti. **Ahimaṃsan** ti kassaci apādakassa dīghajātikassa maṃsaṃ na vaṭṭati. **Sīhamaṃsā** dīni pākaṭāneva.

Ettha ca manussamaṃsaṃ sajātitāya paṭikkhittaṃ, hatthiassamaṃsaṃ rājaṅgatāya, sunakhamaṃsañca ahimaṃsañca paṭikūlatāya, sīhamaṃsādīni pañca attano anupaddavatthāyāti. Imesaṃ manussādīnaṃ dasannaṃ maṃsampi aṭṭhipi lohitampi cammampi lomampi sabbaṃ na vaṭṭati, yaṃkiñci ñatvā vā añatvā vā khādantassa āpattiyeva. Yadā jānāti, tadā desetabbā. “Apucchitvā khādissāmī” ti gaṇhato paṭiggahaṇe dukkaṭaṃ, “pucchitvā khādissāmī” ti gaṇhato anāpatti. Uddissa kataṃ pana jānitvā khādantasseva āpatti, pacchā jānanto āpattiyā na kāretabboti.

## Yāgumadhugoḷakādikathā

#### 282

**Ekattako** ti ekako, natthi me dutiyoti attho. **Pahūtaṃ yāguñca madhugoḷakañca paṭiyādāpetvā** ti so kira satasahassaṃ vayaṃ katvā paṭiyādāpesi. Anumodanāgāthāpariyosāne “patthayataṃ icchatan” ti padānaṃ “alameva dātun” ti iminā sambandho. Sace pana “patthayatā icchatā” ti pāṭho atthi, soyeva gahetabbo.

#### 283

**Bhojjayāgun** ti yā pavāraṇaṃ janeti. **Yadaggenā** ti yaṃ ādiṃ katvā. **Saggā te āraddhā** ti sagganibbattakapuññaṃ upacitanti attho. **Yathādhammo kāretabbo** ti paramparabhojanena kāretabbo, bhojjayāguyā hi pavāraṇā hotī ti.

#### 284

**Nāhaṃ taṃ kaccānā** ti tasmiṃ kira avasiṭṭhaguḷe devatā sukhumojaṃ pakkhipiṃsu, sā aññesaṃ pariṇāmaṃ na gacchati, tasmā evam āha. **Gilānassa guḷan** ti tathārūpena byādhinā gilānassa pacchābhattaṃ guḷaṃ anujānāmīti attho.

## Pāṭaligāmavatthukathā

#### 285

**Sabbasantharin** ti yathā sabbaṃ santhataṃ hoti, evaṃ.

#### 286

**Sunidhavassakārā** ti sunidho ca vassakāro ca dve brāhmaṇā magadharañño mahāmattā mahāmaccā. **Vajjīnaṃ paṭibāhāyā** ti vajjirājakulānaṃ āyamukhapacchindanatthaṃ. **Vatthūnī** ti gharavatthūni. **Cittāni namanti nivesanāni māpetun** ti tā kira devatā vatthuvijjāpāṭhakānaṃ sarīre adhimuccitvā evaṃ cittāni nāmenti. Kasmā? Amhākaṃ yathānurūpaṃ sakkāraṃ karissantī ti attho. **Tāvatiṃsehī** ti loke kira sakkaṃ devarājānaṃ vissakammañca upādāya tāvatiṃsā paṇḍitāti saddo abbhuggato, tenevāha tāvatiṃsehīti, tāvatiṃsehi saddhiṃ mantetvā viya māpentīti attho. **Yāvatā ariyaṃ āyatanan** ti yattakaṃ ariyamanussānaṃ osaraṇaṭṭhānaṃ nāma atthi. **Yāvatā vaṇippatho** ti yattakaṃ vāṇijānaṃ ābhatabhaṇḍassa rāsivaseneva kayavikkayaṭṭhānaṃ nāma atthi. **Idaṃ agganagaran** ti tesaṃ ariyāyatanavaṇippathānaṃ idaṃ agganagaraṃ bhavissati. **Puṭabhedanan** ti puṭabhedanaṭṭhānaṃ mocanaṭṭhānanti vuttaṃ hoti. **Aggito vā** ti ādīsu samuccayattho vā saddo. Tatra hi ekassa koṭṭhāsassa aggito, ekassa udakato, ekassa abbhantarato, aññamaññabhedā antarāyo bhavissati. **Uḷumpan** ti pāragamanatthāya āṇiyo ākoṭetvā kataṃ. **Kullan** ti valliādīhi bandhitvā kataṃ.

**Aṇṇavan** ti sabbantimena paricchedena yojanamattaṃ gambhīrassa ca puthullassa ca udakaṭṭhānassetaṃ adhivacanaṃ. **Saran** ti idha nadī adhippetā. Idaṃ vuttaṃ hoti – ye gambhīraṃ vitthataṃ taṇhāsaraṃ taranti, te ariyamaggasaṅkhātaṃ setuṃ katvāna visajja pallalāni anāmasitvā va udakabharitāni ninnaṭṭhānāni; ayaṃ pana idaṃ appamattakaṃ udakaṃ uttaritukāmopi kullañhi parijano bandhati, buddhā pana buddhasāvakā ca vinā eva kullena tiṇṇā medhāvino janāti.

#### 287

**Ananubodhā** ti abujjhanena. **Sandhāvitan** ti bhavato bhavaṃ gamanavasena sandhāvitaṃ. **Saṃsaritan** ti punappunaṃ gamanavasena saṃsaritaṃ. **Mamañceva tumhākañcā** ti mayā ca tumhehi ca. Atha vā **sandhāvitaṃ saṃsaritan** ti sandhāvanaṃ saṃsaraṇaṃ mamañceva tumhākañ ca ahosī ti evamettha attho daṭṭhabbo. **Saṃsitan** ti saṃsaritaṃ. **Bhavanetti samūhatā** ti bhavato bhavagamanā sandhāvanā taṇhārajju suṭṭhu hatā chinnā appavattikatā.

#### 289

**Nīlā** ti idaṃ sabbasaṅgāhakaṃ. **Nīlavaṇṇā** tiādi tass’eva vibhāgadassanatthaṃ. Tattha na tesaṃ pakativaṇṇā nīlā, nīlavilepanānaṃ vicittatāvasenetaṃ vuttaṃ. **Paṭivaṭṭesī** ti pahāresi. **Sāhāraṃ dajjeyyāthā** ti sajanapadaṃ dadeyyātha. **Aṅguliṃ phoṭesun** ti aṅguliṃ cālesuṃ. **Ambakāyā** ti itthikāya. **Olokethā** ti passatha. **Apalokethā** ti punappunaṃ passatha. **Upasaṃharathā** ti upanetha. Imaṃ licchaviparisaṃ tumhākaṃ cittena tāvatiṃsaparisaṃ haratha, tāvatiṃsassa samakaṃ katvā passathāti attho.

## Sīhasenāpativatthuādikathā

#### 290

**Dhammassa ca anudhammaṃ byākarontī** ti Bhagavatā vuttakāraṇassa anukāraṇaṃ kathenti. **Sahadhammiko vādānuvādo** ti aparehi vuttakāraṇena sakāraṇo hutvā tumhākaṃ vādo viññugarahitabbaṃ kāraṇaṃ koci appamattakopi kiṃ na āgacchati. Idaṃ vuttaṃ hoti “kiṃ sabbakārenāpi tumhākaṃ vāde gārayhakāraṇaṃ natthī” ti. **Anabbhakkhātukāmā** ti abhibhavitvā na ācikkhitukāmā.

#### 293

**Anuviccakāran** ti anuviditvā cintetvā tulayitvā kātabbaṃ karohīti vuttaṃ hoti. **Ñātamanussānan** ti loke pākaṭānaṃ. **Sādhu hotī** ti sundaraṃ hoti. **Paṭākaṃ parihareyyun** ti paṭākaṃ ukkhipitvā nagare ghosantā āhiṇḍeyyuṃ. Kasmā? “Evaṃ no amhākaṃ mahantabhāvo bhavissatī” ti. **Opānabhūtan** ti paṭiyattaudapāno viya ṭhitaṃ. **Kulan** ti nivesanaṃ. **Dātabbaṃ maññeyyāsī** ti mā imesaṃ deyyadhammaṃ upacchindittha, sampattānañhi dātabbamevāti ovadati. **Okāro** ti avakāro lāmakabhāvo. **Sāmukkaṃsikā** ti attanāyeva uddharitvā gahitā; asādhāraṇaṃ aññesanti attho. **Uddissa katan** ti uddisitvā kataṃ.

#### 294

**Paṭiccakamman** ti attānaṃ paṭicca katanti attho. Atha vā **paṭiccakamman** ti nimittakammassetaṃ adhivacanaṃ, taṃ paṭiccakammaṃ ettha atthīti maṃsampi paṭiccakammanti vuttaṃ. Yo hi evarūpaṃ maṃsaṃ paribhuñjati, sopi tassa kammassa dāyādo hoti, vadhakassa viya tassāpi pāṇaghātakammaṃ hotī ti adhippāyo. **Jiridanti** ti jiranti abbhācikkhantā na jiranti, abbhakkhānassa antaṃ na gacchantīti attho. **Tikoṭiparisuddhakathā** saṅghabhedasikkhāpadavaṇṇanāyaṃ vuttā.

## Kappiyabhūmianujānanakathā

#### 295

**Sakaṭaparivaṭṭan** ti sakaṭehi parikkhepaṃ viya katvā acchanti. **Paccantiman** ti abhilāpamattametaṃ “yaṃ saṅgho ākaṅkhatī” ti vuttattā pana dhuravihāropi sammannituṃ vaṭṭati, kammavācaṃ avatvā apalokanenāpi vaṭṭatiyeva. **Kākoravasaddan** ti tattha tattha paviṭṭhānaṃ āmisakhādanatthāya anuppageyeva sannipatitānaṃ kākānaṃ oravasaddaṃ. **Yasojo** nāma kapilasuttapariyosāne pabbajitānaṃ pañcannaṃ satānaṃ aggapuriso.

**Ussāvanantikan** ti ādīsu ussāvanantikā tāva evaṃ kattabbā. Yo thambhānaṃ vā upari bhittipāde vā nikhanitvā vihāro kariyati, tassa heṭṭhā thambhapaṭicchakā pāsāṇā bhūmigatikā eva. Paṭhamathambhaṃ pana paṭhamabhittipādaṃ vā patiṭṭhāpentehi bahūhi samparivāretvā “kappiyakuṭiṃ karoma, kappiyakuṭiṃ karomā” ti vācaṃ nicchārentehi manussesu ukkhipitvā patiṭṭhāpentesu āmasitvā vā sayaṃ ukkhipitvā vā thambhe vā bhittipādo vā patiṭṭhāpetabbo. Kurundimahāpaccarīsu pana “kappiyakuṭi kappiyakuṭī” ti vatvā patiṭṭhāpetabbanti vuttaṃ. Andhakaṭṭhakathāyaṃ “saṅghassa kappiyakuṭiṃ adhiṭṭhāmī” ti vuttaṃ. Taṃ pana avatvāpi aṭṭhakathāsu vuttanayena vutte doso natthi. Idaṃ pan’ettha sādhāraṇalakkhaṇaṃ, thambhapatiṭṭhānañca vacanapariyosānañca samakālaṃ vaṭṭati. Sace hi aniṭṭhite vacane thambho patiṭṭhāti, appatiṭṭhite vā tasmiṃ vacanaṃ niṭṭhāti, akatā hoti kappiyakuṭi. Teneva mahāpaccariyaṃ vuttaṃ – “bahūhi samparivāretvā vattabbaṃ, avassañhi ettha ekassapi vacananiṭṭhānañca thambhapatiṭṭhānañca ekato bhavissatī” ti.

Iṭṭhakasilāmattikākuṭṭikāsu pana kuṭīsu heṭṭhā cayaṃ bandhitvā vā abandhitvā vā karontu, yato paṭṭhāya bhittiṃ uṭṭhāpetukāmā honti, taṃ sabbapaṭhamaṃ iṭṭhakaṃ vā silaṃ vā mattikāpiṇḍaṃ vā gahetvā vuttanayen’eva kappiyakuṭi kātabbā. Iṭṭhakādayo hi bhittiyā paṭhamiṭṭhakādīnaṃ heṭṭhā na vaṭṭanti, thambhā pana upari uggacchanti, tasmā vaṭṭanti. Andhakaṭṭhakathāyaṃ “thambhehi kariyamāne catūsu koṇesu cattāro thambhā iṭṭhakādikuṭṭe catūsu koṇesu dve tisso iṭṭhakā adhiṭṭhātabbā” ti vuttaṃ. Tathā pana akatāyapi doso natthi, aṭṭhakathāsu hi vuttameva pamāṇaṃ.

**Gonisādikā** duvidhā – ārāmagonisādikā, vihāragonisādikāti. Tāsu yattha neva ārāmo na senāsanāni parikkhittāni honti, ayaṃ **“ārāmagonisādikā”** nāma. Yattha senāsanāni sabbāni vā ekaccāni vā parikkhittāni, ārāmo aparikkhitto, ayaṃ **“vihāragonisādikā”** nāma. Iti ubhayatrāpi ārāmassa aparikkhittabhāvoyeva pamāṇaṃ. Ārāmo pana upaḍḍhaparikkhittopi bahutaraṃ parikkhittopi parikkhittoyeva nāmāti kurundimahaāpaccariyādīsu vuttaṃ. Ettha kappiyakuṭiṃ laddhuṃ vaṭṭati.

**Gahapatī** ti manussā āvāsaṃ katvā “kappiyakuṭiṃ dema, paribhuñjathā” ti vadanti, esā gahapati nāma. “Kappiyakuṭiṃ kātuṃ demā” ti vuttepi vaṭṭatiyeva. Andhakaṭṭhakathāyaṃ pana “yasmā bhikkhuṃ ṭhapetvā sesasahadhammikānaṃ sabbesañca devamanussānaṃ hatthato paṭiggaho ca sannidhi ca antovutthañca tesaṃ santakaṃ bhikkhussa vaṭṭati, tasmā tesaṃ gehāni vā tehi dinnā kappiyakuṭi vā gahapatīti vuccatī” ti vuttaṃ. Punapi vuttaṃ – “bhikkhusaṅghassa vihāraṃ ṭhapetvā bhikkhunupassayo vā ārāmikānaṃ vā titthiyānaṃ vā devatānaṃ vā nāgānaṃ vā api brahmānaṃ vimānaṃ kappiyakuṭi hotī” ti, taṃ suvuttaṃ; saṅghasantakameva hi bhikkhusantakaṃ vā gehaṃ gahapatikuṭikā na hoti. **Sammutikā** nāma kammavācaṃ sāvetvā katāti.

Yaṃ imāsu catūsu kappiyabhūmīsu vutthaṃ āmisaṃ, taṃ sabbaṃ antovutthasaṅkhyaṃ na gacchati. Bhikkhūnañca bhikkhunīnañca antovutthaantopakkamocanatthañhi kappiyakuṭiyo anuññātā. Yaṃ pana akappiyabhūmiyaṃ sahaseyyappahonake gehe vutthaṃ saṅghikaṃ vā puggalikaṃ vā bhikkhussa bhikkhuniyā vā santakaṃ ekarattampi ṭhapitaṃ, taṃ antovutthaṃ; tattha pakkañca antopakkaṃ nāma hoti, etaṃ na kappati. Sattāhakālikaṃ pana yāvajīvikañca vaṭṭati.

Tatrāyaṃ vinicchayo – sāmaṇero bhikkhussa taṇḍulādikaṃ āmisaṃ āharitvā kappiyakuṭiyaṃ nikkhipitvā punadivase pacitvā deti, antovutthaṃ na hoti. Tattha akappiyakuṭiyaṃ nikkhittasappiādīsu yaṃkiñci pakkhipitvā deti, mukhasannidhi nāma hoti. Mahāpaccariyaṃ pana “antovutthaṃ hotī” ti vuttaṃ. Tattha nāmamattameva nānākaraṇaṃ. Bhikkhu akappiyakuṭiyaṃ ṭhapitasappiñca yāvajīvikapaṇṇañca ekato pacitvā paribhuñjati, sattāhaṃ nirāmisaṃ vaṭṭati. Sace āmisasaṃsaṭṭhaṃ katvā paribhuñjati, antovutthañceva sāmaṃpākañca hoti. Etenupāyena sabbasaṃsaggā veditabbā.

Imā pana kappiyakuṭiyo kadā jahitavatthukā honti? Ussāvanantikā tāva yā thambhānaṃ upari bhittipāde vā nikhaṇitvā katā, sā sabbesu thambhesu ca bhittipādesu ca apanītesu jahitavatthukā hoti. Sace pana thambhe vā bhittipāde vā parivattenti, yo yo ṭhito tattha tattha patiṭṭhāti, sabbesupi parivattitesu ajahitavatthukāva hoti. Iṭṭhakādīhi katā cayassa upari bhittiatthāya ṭhapitaṃ iṭṭhakaṃ vā silaṃ vā mattikāpiṇḍaṃ vā ādiṃkatvā vināsitakāle jahitavatthukā hoti. Yehi pana iṭṭhakādīhi adhiṭṭhitā, tesu apanītesupi tadaññāsu patiṭṭhitāsu ajahitavatthukāva hoti.

Gonisādikā pākārādīhi parikkhepe kate jahitavatthukā hoti. Puna tasmiṃ ārāme kappiyakuṭi laddhuṃ vaṭṭati. Sace pana puna pi pākārādayo tattha tattha khaṇḍā honti, tato tato gāvo pavisanti, puna kappiyakuṭi hoti. Itarā pana dve gopānasīmattaṃ ṭhapetvā sabbasmiṃ chadane vinaṭṭhe jahitavatthukā honti. Sace gopānasīnaṃ upari ekam pi pakkhapāsakamaṇḍalaṃ atthi, rakkhati.

Yatra panimā catasso pi kappiyabhūmiyo natthi, tattha kiṃ kātabbaṃ? Anupasampannassa datvā tassa santakaṃ katvā paribhuñjitabbaṃ. Tatr’idaṃ vatthu – karavikatissatthero kira vinayadharapāmokkho mahāsīvattherassa santikaṃ agamāsi. So dīpālokena sappikumbhaṃ passitvā “bhante kimetan” ti pucchi. Thero “āvuso gāmato sappikumbho ābhato, lūkhadivase sappinā bhuñjanatthāyā” ti āha. Tato naṃ tissatthero “na vaṭṭati bhante” ti āha. Thero punadivase pamukhe nikkhipāpesi. Tissatthero puna ekadivase āgato taṃ disvā tatheva pucchitvā “bhante sahaseyyappahonakaṭṭhāne ṭhapetuṃ na vaṭṭatī” ti āha. Thero punadivase bahi nīharāpetvā nikkhipāpesi, taṃ corā hariṃsu. So puna ekadivasaṃ āgataṃ tissattheraṃ āha – “āvuso tayā ‘na vaṭṭatī’ ti vutto so kumbho bahi nikkhitto corehi avahato” ti. Tato naṃ tissatthero āha – “nanu bhante anupasampannassa dātabbo assa, anupasampannassa hi datvā tassa santakaṃ katvā paribhuñjituṃ vaṭṭatī” ti.

#### 296-9

Meṇḍakavatthu uttānameva. Api c’ettha **anujānāmi bhikkhave pañca gorase** ti ime pañca gorase visuṃ paribhogena paribhuñjitumpi anujānāmīti attho. **Pātheyyaṃ pariyesitun** ti ettha sace keci sayam eva ñatvā denti, icc-etaṃ kusalaṃ; no ce denti, ñātipavāritaṭṭhānato vā bhikkhācāravattena vā pariyesitabbaṃ. Tathā alabhantena aññātikaapavāritaṭṭhānato yācitvāpi gahetabbaṃ. Ekadivasena gamanīye magge ekabhattatthāya pariyesitabbaṃ. Dīghe addhāne yattakena kantāraṃ nittharati, tattakaṃ pariyesitabbaṃ.

## Keṇiyajaṭilavatthukathā

#### 300

**Kājehi gāhāpetvā** ti pañcahi kājasatehi susaṅkhatassa badarapānassa kuṭasahassaṃ gāhāpetvā. **Etasmiṃ nidāne etasmiṃ pakaraṇe dhammiṃ kathaṃ katvā** ti “sādhu bhikkhave pānaṃ apivantā samaṇassa Gotamassa sāvakā paccayabāhullikāti vādaṃ na uppādayittha, mayi ca gāravaṃ akattha, mama ca tumhesu gāravaṃ janayittha, iti vo ahaṃ iminā kāraṇena suṭṭhu pasanno” ti ādinā nayena dhammiṃ kathaṃ katvā **anujānāmi bhikkhave aṭṭha pānānī** ti ādim āha.

Tattha **ambapānan** ti āmehi vā pakkehi vā ambehi katapānaṃ. Tattha āmehi karontena ambataruṇāni bhinditvā udake pakkhipitvā ātape ādiccapākena pacitvā parissāvetvā tadahupaṭiggahitehi madhusakkarakappūrādīhi yojetvā kātabbaṃ. Evaṃ kataṃ purebhattameva kappati. Anupasampannehi kataṃ labhitvā pana purebhattaṃ paṭiggahitaṃ purebhattaṃ sāmisaparibhogenāpi vaṭṭati, pacchābhattaṃ nirāmisaparibhogena yāva aruṇuggamanā vaṭṭatiyeva. Esa nayo sabbapānesu.

Tesu pana **jambupānan** ti jambuphalehi katapānaṃ. **Cocapānan** ti aṭṭhikehi kadaliphalehi katapānaṃ. **Mocapānan** ti anaṭṭhikehi kadaliphalehi katapānaṃ. **Madhukapānan** ti madhukānaṃ jātirasena katapānaṃ; taṃ pana udakasambhinnaṃ vaṭṭati, suddhaṃ na vaṭṭati. **Muddikapānan** ti muddikā udake madditvā ambapānaṃ viya katapānaṃ. **Sālūkapānan** ti rattuppalanīluppalādīnaṃ sālūke madditvā katapānaṃ. **Phārusakapānan** ti phārusakaphalehi ambapānaṃ viya katapānaṃ. Imāni aṭṭha pānāni sītānipi ādiccapākānipi vaṭṭanti, aggipākāni na vaṭṭanti. **Dhaññaphalarasan** ti sattannaṃ dhaññānaṃ phalarasaṃ. **Ḍākarasan** ti pakkaḍākarasaṃ. Yāvakālikapattānañhi purebhattaṃ yeva raso kappati. Yāvajīvikānaṃ paṭiggahetvā ṭhapitasappiādīhi saddhiṃ pakkānaṃ sattāhaṃ kappati. Sace pana suddhaudakena pacati, yāvajīvampi vaṭṭati. Khīrādīhi pana saddhiṃ pacituṃ na vaṭṭati. Aññehi pakkampi ḍākarasasaṅkhyameva gacchati. Kurundiyaṃ pana “yāvakālikapattānampi sītodakena madditvā kataraso vā ādiccapāko vā vaṭṭatī” ti vuttaṃ. **Ṭhapetvā madhukapuppharasan** ti ettha madhukapuppharaso aggipāko vā hotu ādiccapāko vā, pacchābhattaṃ na vaṭṭati. Purebhattampi yaṃ pānaṃ gahetvā majjaṃ karonti, so ādito paṭṭhāya na vaṭṭati. Madhukapupphaṃ pana allaṃ vā sukkhaṃ vā bhajjitaṃ vā tena kataphāṇitaṃ vā yato paṭṭhāya majjaṃ na karonti, taṃ sabbaṃ purebhattaṃ vaṭṭati. Ucchuraso nikasaṭo pacchābhattaṃ vaṭṭati. Iti pānāni anujānantena imepi cattāro rasā anuññātāti. **Aggihuttamukhā yaññā** ti ādīsu aggihutaṃ seṭṭhaṃ, aggihutaṃ mukhanti vuttaṃ hoti.

## Rojamallādivatthukathā

#### 301-2

Rojavatthu uttānatthameva. Tattha **saṅkaraṃ akaṃsū** ti katikaṃ akaṃsu. **Uḷāraṃ kho te idan** ti sundaraṃ kho te idaṃ. **Nāhaṃ bhante Ānanda bahukato** ti nāhaṃ buddhādigatapasādabahumānena idhāgatoti dasseti. **Sabbañca ḍākan** ti sappiādīhi pakkaṃ vā apakkaṃ vā yaṃkiñci ḍākaṃ. **Piṭṭhakhādanīyan** ti piṭṭhamayaṃ khādanīyaṃ; rojo kira idaṃ ubhayampi satasahassaṃ vayaṃ katvā paṭiyādāpesi.

#### 303

**Mañjukā** ti madhuravacanā. **Paṭibhāneyyakā** ti sake sippe paṭibhānasampannā. **Dakkhā** ti chekā, analasā vā. **Pariyodātasippā** ti niddosasippā. **Nāḷiyāvāpakenā** ti nāḷiyā ca āvāpakena ca. Āvāpako nāma yattha laddhaṃ laddhaṃ āvapanti, pakkhipantīti vuttaṃ hoti. **Na ca bhikkhave nahāpitapubbena khurabhaṇḍan** ti ettha gahetvā pariharitumeva na vaṭṭati, aññassa santakena kese chedetuṃ vaṭṭati. Sace vetanaṃ gahetvā chindati, na vaṭṭati. Yo anahāpitapubbo tassa pariharitumpi vaṭṭati, taṃ vā aññaṃ vā gahetvā kese chedetumpi vaṭṭati.

#### 304

**Bhāgaṃ datvā** ti dasamabhāgaṃ datvā; idaṃ kira jambudīpe porāṇakacārittaṃ, tasmā dasakoṭṭhāse katvā eko koṭṭhāso bhūmisāmikānaṃ dātabbo.

## Catumahāpadesakathā

#### 305

**Yaṃ bhikkhave mayā idaṃ na kappatī** ti ime cattāro mahāpadese Bhagavā bhikkhūnaṃ nayaggahaṇatthāya āha. Tattha dhammasaṅgāhakattherā suttaṃ gahetvā parimaddantā idaṃ addasaṃsu. **Ṭhapetvā dhaññaphalarasan** ti sattadhaññarasāni pacchābhattaṃ na kappantīti paṭikkhittāni. Tālanāḷikerapanasalabujaalābukumbhaṇḍapussaphalatipusaphalaeḷālukāni, nava mahāphalāni sabbañca aparaṇṇaṃ, dhaññagatikameva. Taṃ kiñcāpi na paṭikkhittaṃ, atha kho akappiyaṃ anulometi, tasmā pacchābhattaṃ na kappati. Aṭṭha pānāni anuññātāni. Avasesāni vettatintiṇikamātuluṅgakapitthakosambakaramandādikhuddakaphalapānāni aṭṭhapānagatikāneva, tāni kiñcāpi na anuññātāni, atha kho kappiyaṃ anulomenti, tasmā kappanti. Ṭhapetvā hi sānulomaṃ dhaññaphalarasaṃ aññaṃ phalapānaṃ nāma akappiyaṃ natthi, sabbaṃ yāmakālikaṃyevāti kurundiyaṃ vuttaṃ.

Bhagavatā cha cīvarāni anuññātāni. Dhammasaṅgāhakattherehi tesaṃ anulomāni dukūlaṃ, pattuṇṇaṃ, cīnapaṭṭaṃ, somārapaṭṭaṃ, iddhimayikaṃ, devadattiyanti aparāni cha anuññātāni. Tattha **“pattuṇṇan”** ti pattuṇṇadese pāṇakehi sañjātavatthaṃ. Dve paṭā desanāmeneva vuttā. Tāni tīṇi koseyyassānulomāni. Dukūlaṃ sāṇassa, itarāni dve kappāsikassa vā sabbesaṃ vā.

Bhagavatā ekādasa patte paṭikkhipitvā dve pattā anuññātā – lohapatto c’eva mattikāpatto ca. Lohathālakaṃ, mattikāthālakaṃ, tambalohathālakanti tesaṃ yeva anulomāni. Bhagavatā tayo tumbā anuññātā – lohatumbo, kaṭṭhatumbo, phalatumboti. Kuṇḍikā, kañcanako, udakatumboti tesaṃ yeva anulomāni. Kurundiyaṃ pana “pānīyasaṅkhapānīyasarāvakāni etesaṃ anulomānī” ti vuttaṃ. Paṭṭikā, sūkarantanti dve kāyabandhanāni anuññātāni, dussapaṭṭena rajjukena ca katakāyabandhanāni tesaṃ anulomāni. Setacchattaṃ, kilañjacchattaṃ, paṇṇacchattanti tīṇi chattāni anuññātāni. Ekapaṇṇacchattaṃ tesaṃ yeva anulomanti iminā nayena pāḷiñca aṭṭhakathañca anupekkhitvā aññānipi kappiyākappiyānaṃ anulomāni veditabbāni.

**Tadahupaṭiggahitaṃ kāle kappatī** tiādi sabbaṃ sambhinnarasaṃ sandhāya vuttaṃ. Sace hi challimpi anapanetvā sakaleneva nāḷikeraphalena saddhiṃ pānakaṃ paṭiggahitaṃ hoti, nāḷikeraṃ apanetvā taṃ vikālepi kappati. Upari sappipiṇḍaṃ ṭhapetvā sītalapāyāsaṃ denti, yaṃ pāyāsena asaṃsaṭṭhaṃ sappi, taṃ apanetvā sattāhaṃ paribhuñjituṃ vaṭṭati. Baddhamadhuphāṇitādīsupi eseva nayo. Takkolajātiphalādīhi alaṅkaritvā piṇḍapātaṃ denti, tāni uddharitvā dhovitvā yāvajīvaṃ paribhuñjitabbāni. Yāguyaṃ pakkhipitvā dinnasiṅgiverādīsupi telādīsu pakkhipitvā dinnalaṭṭhimadhukādīsupi eseva nayo. Evaṃ yaṃ yaṃ asambhinnarasaṃ hoti, taṃ taṃ ekato paṭiggahitampi yathā suddhaṃ hoti, tathā dhovitvā vā tacchetvā vā tassa tassa kālavasena paribhuñjituṃ vaṭṭati.

Sace pana sambhinnarasaṃ hoti saṃsaṭṭhaṃ, na vaṭṭati. Yāvakālikañhi attanā saddhiṃ sambhinnarasāni tīṇipi yāmakālikādīni attano sabhāvaṃ upaneti, yāmakālikaṃ dve pi sattāhakālikādīni attano sabhāvaṃ upaneti, sattāhakālikampi attanā saddhiṃ saṃsaṭṭhaṃ yāvajīvikaṃ attano sabhāvaññeva upaneti; tasmā tena tadahupaṭiggahitena saddhiṃ tadahupaṭiggahitaṃ vā purepaṭiggahitaṃ vā yāvajīvikaṃ sattāhaṃ kappati dvīhapaṭiggahitena chāhaṃ, tīhapaṭiggahitena pañcāhaṃ…pe… sattāhapaṭiggahitena tadaheva kappatīti veditabbaṃ. Tasmāyeva hi “sattāhakālikena bhikkhave yāvajīvikaṃ tadahupaṭiggahitan” ti avatvā “paṭiggahitaṃ sattāhaṃ kappatī” ti vuttaṃ.

Kālayāmasattāhātikkamesu c’ettha vikālabhojanasannidhibhesajjasikkhāpadānaṃ vasena āpattiyo veditabbā. Imesu ca pana catūsu kālikesu yāvakālikaṃ yāmakālikanti idameva dvayaṃ antovutthakañceva sannidhikārakañca hoti, sattāhakālikañca yāvajīvikañca akappiyakuṭiyaṃ nikkhipitumpi vaṭṭati, sannidhimpi na janetīti. Sesaṃ sabbattha uttānamevāti.

{{<eof>}}Bhesajjakkhandhakavaṇṇanā niṭṭhitā.{{</eof>}}