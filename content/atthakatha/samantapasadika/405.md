---
title: "Khuddakavatthukkhandhakaṃ"
subtitle: ""
lang: "pi"
date: 2022-07-27T10:59:47+08:00
lastmod: 2022-07-27T10:59:47+08:00
draft: false
brewing: false
weight: 405
---

### Khuddakavatthukathā

##### 243

Khuddakavatthukkhandhake – **mallamuṭṭhikā** ti muṭṭhikamallā. **Gāmamuddavā** ti chavirāgamaṇḍanānuyuttā nāgarikamanussā. Gāmamoddavātipi pāṭho; esevattho. **Thambhe** ti nhānatitthe nikhaṇitvā ṭhapitatthambhe.

**Kuṭṭe** ti iṭṭhakāsilādārukuṭṭānaṃ aññatarasmiṃ. **Aṭṭāne nhāyantī** ti ettha aṭṭānaṃ nāma rukkhaṃ phalakaṃ viya tacchetvā aṭṭhapadākārena rājiyo chinditvā nhānatitthe nikhaṇanti, tattha cuṇṇāni ākiritvā manussā kāyaṃ ghaṃsanti. **Gandhabbahatthakenā** ti nhānatitthe ṭhapitena dārumayahatthena, tena kira cuṇṇāni gahetvā manussā sarīraṃ ghaṃsanti. **Kuruvindakasuttiyā** ti kuruvindakapāsāṇacuṇṇāni lākhāya bandhitvā kataguḷikakalāpako vuccati, taṃ ubhosu antesu gahetvā sarīraṃ ghaṃsanti. **Viggayha parikammaṃ kārāpentī** ti aññamaññaṃ sarīrena sarīraṃ ghaṃsanti. **Mallakaṃ** nāma makaradantake chinditvā mallakamūlasaṇṭhānena kataṃ mallakanti vuccati, idaṃ gilānassāpi na vaṭṭati.

##### 244

**Akatamallakaṃ** nāma dante acchinditvā kataṃ, idaṃ agilānasseva na vaṭṭati; iṭṭhakākhaṇḍaṃ pana kapālakhaṇḍaṃ vā vaṭṭati. **Ukkāsikan** ti vatthavaṭṭiṃ; tasmā nhāyantassa yassa kassaci nhānasāṭakavaṭṭiyā piṭṭhiṃ ghaṃsituṃ vaṭṭati. **Puthupāṇikan** ti hatthaparikammaṃ vuccati, tasmā sabbesaṃ hatthena piṭṭhiparikammaṃ kātuṃ vaṭṭati.

##### 245

**Vallikā** ti kaṇṇato nikkhantamuttolambakādīnaṃ etaṃ adhivacanaṃ; na kevalañca vallikā eva, yaṃkiñci kaṇṇapiḷandhanaṃ antamaso tālapaṇṇampi na vaṭṭati. **Pāmaṅgan** ti yaṃkiñci palambakasuttaṃ. **Kaṇṭhasuttakan** ti yaṃkiñci gīvūpagaābharaṇaṃ. **Kaṭisuttakan** ti yaṃkiñci kaṭipiḷandhanaṃ antamaso suttatantumattampi. **Ovaṭṭikan** ti valayaṃ. **Kāyūrā** dīni pākaṭāneva, akkhakānaṃ heṭṭhā bāhābharaṇaṃ yaṃkiñci ābharaṇaṃ na vaṭṭati.

##### 246

**Dumāsikaṃ vā duvaṅgulaṃ vā** ti ettha sace kesā antodvemāse dvaṅgulaṃ pāpuṇanti, antodvemāseva chinditabbā. Dvaṅgulehi atikkāmetuṃ na vaṭṭati. Sacepi na dīghā, dvemāsato ekadivasampi atikkāmetuṃ na vaṭṭatiyeva; evamayaṃ ubhayenapi ukkaṭṭhaparicchedova vutto, tato oraṃ pana navaṭṭanabhāvo nāma natthi.

**Kocchena osaṇṭhentī** ti kocchena olikhitvā sannisīdāpenti. **Phaṇakenā** ti dantamayādīsu yena kenaci. **Hatthaphaṇakenā** ti hattheneva phaṇakiccaṃ karontā aṅgulīhi osaṇṭhenti. **Sitthatelakenā** ti madhusitthakaniyyāsādīsu yena kenaci cikkalena. **Udakatelakenā** ti udakamissakena telena. Maṇḍanatthāya sabbattha dukkaṭaṃ, uddhalomena pana anulomanipātanatthaṃ hatthaṃ temetvā sīsaṃ puñchitabbaṃ. Uṇhābhitattarajasirānampi allahatthena puñchituṃ vaṭṭati.

##### 247

**Na bhikkhave ādāse vā udakapatte vā** ti ettha kaṃsapattādīnipi yesu mukhanimittaṃ paññāyati, sabbāni ādāsasaṅkhameva gacchanti. Kañjiyādīnipi ca udakapattasaṅkhameva. Tasmā yattha katthaci olokentassa dukkaṭaṃ. **Ābādhapaccayā** ti “sañchavi nu kho me vaṇo, udāhu na tāvā”ti jānanatthaṃ; “jiṇṇo nu khomhi no”ti evaṃ āyusaṅkhāraṃ olokanatthampi vaṭṭatīti vuttaṃ.

**Mukhaṃ ālimpantī** ti vippasannachavirāgakarehi mukhālepanehi ālimpanti. **Ummaddentī** ti nānāummaddanehi ummaddenti. **Cuṇṇentī** ti mukhacuṇṇakena makkhenti. **Manosilikāya mukhaṃ lañchentī** ti manosilāya tilakādīni lañchanāni karonti, tāni haritālādīhipi na vaṭṭantiyeva. **Aṅgarāgā** dayo pākaṭāyeva. Sabbattha dukkaṭaṃ.

##### 248

**Na bhikkhave naccaṃ vā** tiādīsu yaṃkiñci naccaṃ antamaso moranaccampi dassanāya gacchantassa dukkaṭaṃ. Sayampi naccantassa vā naccāpentassa vā dukkaṭameva. **Gītampi** yaṃkiñci naṭagītaṃ vā sādhugītaṃ vā antamaso dantagītampi “yaṃ gāyissāmā”ti pubbabhāge okūjantā karonti, etampi na vaṭṭati. Sayaṃ gāyantassāpi gāyāpentassāpi dukkaṭameva. **Vāditampi** yaṃkiñci na vaṭṭati. Yaṃ pana niṭṭhubhanto vā sāsaṅke vā ṭhito accharikaṃ vā phoṭeti, pāṇiṃ vā paharati, tattha anāpatti. Sabbaṃ antarārāme ṭhitassa passato anāpatti. “Passissāmī”ti vihārato vihāraṃ gacchantassa āpattiyeva. Āsanasālāya nisinno passati, anāpatti. “Passissāmī”ti uṭṭhahitvā gacchato āpatti. Vīthiyaṃ ṭhatvā gīvaṃ parivattetvā passatopi āpattiyeva.

##### 249

**Sarakuttin** ti sarakiriyaṃ. **Bhaṅgo hotī** ti aladdhaṃ uppādetuṃ na sakkoti; laddhaṃ samāpajjituṃ. **Pacchimā janatā** ti amhākaṃ ācariyāpi upajjhāyāpi evaṃ gāyiṃsūti pacchimo jano diṭṭhānugatiṃ āpajjati; tatheva gāyati. **Na bhikkhave āyatakenā** ti ettha āyatako nāma taṃ taṃ vattaṃ bhinditvā akkharāni vināsetvā pavatto. Dhamme pana suttantavattaṃ nāma atthi, jātakavattaṃ nāma atthi, gāthāvattaṃ nāma atthi, taṃ vināsetvā atidīghaṃ kātuṃ na vaṭṭati. Caturassena vattena parimaṇḍalāni padabyañjanāni dassetabbāni. **Sarabhaññan** ti sarena bhaṇanaṃ. Sarabhaññe kira taraṅgavattadhotakavattagalitavattādīni dvattiṃsa vattāni atthi. Tesu yaṃ icchati, taṃ kātuṃ labhati. Sabbesaṃ padabyañjanaṃ avināsetvā vikāraṃ akatvā samaṇasāruppena caturassena nayena pavattanaṃyeva lakkhaṇaṃ.

**Bāhiralomiṃ uṇṇin** ti uṇṇalomāni bahi katvā uṇṇapāvāraṃ pārupanti; tathā dhārentassa dukkaṭaṃ. Lomāni anto katvā pārupituṃ vaṭṭati. **Samaṇakappakathā** bhūtagāmasikkhāpadavaṇṇanāyaṃ vuttā.

##### 251

**Na bhikkhave attano aṅgajātan** ti aṅgajātaṃ chindantasseva thullaccayaṃ. Aññaṃ pana kaṇṇanāsāaṅguliādiṃ yaṃkiñci chindantassa tādisaṃ vā dukkhaṃ uppādentassa dukkaṭaṃ. Ahikīṭadaṭṭhādīsu pana aññaābādhapaccayā vā lohitaṃ vā mocentassa chindantassa vā anāpatti.

##### 252

**Candanagaṇṭhi uppannā hotī** ti candanaghaṭikā uppannā hoti. So kira uddhañca adho ca jālāni parikkhipāpetvā gaṅgāya nadiyā kīḷati, tassa nadīsotena vuyhamānā candanagaṇṭhi āgantvā jāle laggā, tamassa purisā āharitvā adaṃsu; evaṃ sā uppannā hoti. **Iddhipāṭihāriyan** ti ettha vikubbaniddhipāṭihāriyaṃ paṭikkhittaṃ, adhiṭṭhāniddhi pana appaṭikkhittāti veditabbā.

**Na bhikkhave sovaṇṇamayo patto** tiādīsu sacepi gihī bhattagge suvaṇṇataṭṭikādīsu byañjanaṃ katvā upanāmenti, āmasitumpi na vaṭṭati. Phalikamayakācamayakaṃsamayāni pana taṭṭikādīni bhājanāni puggalikaparibhogeneva na vaṭṭanti, saṅghikaparibhogena vā gihivikaṭāni vā vaṭṭanti. “Tambalohamayopi pattova na vaṭṭati, thālakaṃ pana vaṭṭatī”ti idaṃ sabbaṃ kurundiyaṃ vuttaṃ. **Maṇimayo** ti ettha pana indanīlādimaṇimayo vutto. **Kaṃsamayo** ti ettha vaṭṭalohamayopi saṅgahito.

##### 253

**Likhitun** ti tanukaraṇatthāyetaṃ vuttaṃ. **Pakatimaṇḍalan** ti makaradantacchinnakamaṇḍalameva.

##### 254

**Āvaṭṭitvā** ti aññamaññaṃ paharitvā. **Pattādhārakan** ti ettha “dantavallivettādīhi kate bhūmiādhārake tayo, dāruādhārake dve patte uparūpari ṭhapetuṃ vaṭṭatī”ti kurundiyaṃ vuttaṃ. Mahāaṭṭhakathāyaṃ pana vuttaṃ – “bhūmiādhārake tiṇṇaṃ pattānaṃ anokāso, dve ṭhapetuṃ vaṭṭati. Dāruādhārakadaṇḍādhārakesupi susajjitesu eseva nayo. Bhamakoṭisadiso pana dāruādhārako tīhi daṇḍakehi baddho daṇḍakādhāro ca ekassapi pattassa anokāso, tattha ṭhapetvāpi hatthena gahetvā eva nisīditabbaṃ. Bhūmiyaṃ pana nikkujjitvā ekameva ṭhapetabban”ti.

**Miḍḍhante** ti ālindakamiḍḍhikādīnaṃ ante. Sace pana parivattetvā tattheva patiṭṭhāti, evarūpāya vitthiṇṇāya miḍḍhiyā ṭhapetuṃ vaṭṭati. **Paribhaṇḍante** ti bāhirapasse katāya tanukamiḍḍhikāya ante. Miḍḍhiyaṃ vuttanayenevetthāpi vinicchayo veditabbo.

**Coḷakan** ti yaṃ pattharitvā patto ṭhapīyati; tasmiṃ pana asati kaṭasārake vā taṭṭikāya vā mattikāparibhaṇḍakatāya bhūmiyā vā yattha na dussati, tathārūpāya vālikāya vā ṭhapetuṃ vaṭṭati. Paṃsurajādīsu pana kharabhūmiyaṃ vā ṭhapentassa dukkaṭaṃ. **Pattamāḷakaṃ** iṭṭhakāhi vā dārūhi vā kātuṃ vaṭṭati. **Pattakuṇḍolikā** ti mahāmukhakuṇḍasaṇṭhānā bhaṇḍakukkhalikā vuccati. **Yo laggeyyā** ti yattha katthaci laggentassa dukkaṭameva. Cīvaravaṃsepi bandhitvā ṭhapetuṃ na vaṭṭati. Bhaṇḍakaṭṭhapanatthameva vā kataṃ hotu nisīdanasayanatthaṃ vā yattha katthaci mañce vā pīṭhe vā ṭhapentassa dukkaṭaṃ, aññena pana bhaṇḍakena saddhiṃ bandhitvā ṭhapetuṃ vaṭṭati. Aṭaniyaṃ bandhitvā olambetuṃ vā vaṭṭati, bandhitvāpi upari ṭhapetuṃ na vaṭṭatiyeva. Sace pana mañco vā pīṭhaṃ vā ukkhipitvā cīvaravaṃsādīsu aṭṭakachannena ṭhapitaṃ hoti, tattha ṭhapetuṃ vaṭṭati. Aṃsavaddhanakena aṃsakūṭe laggetvā aṅke ṭhapetuṃ vaṭṭati. Chatte bhattapūropi aṃsakūṭe laggitapattopi ṭhapetuṃ na vaṭṭati, bhaṇḍakena pana saddhiṃ bandhitvā vā aṭṭakaṃ katvā vā ṭhapite yo koci ṭhapetuṃ vaṭṭati.

##### 255

**Pattahatthenā** ti ettha na kevalaṃ yassa patto hatthe, so eva pattahattho, na kevalañca kavāṭameva paṇāmetuṃ na labhati; apica kho pana hatthe vā piṭṭhipāde vā yattha katthaci sarīrāvayave pattasmiṃ sati hatthena vā pādena vā sīsena vā yena kenaci sarīrāvayavena kavāṭaṃ vā paṇāmetuṃ ghaṭikaṃ vā ukkhipituṃ sūciṃ vā kuñcikāya apāpurituṃ na labhati. Aṃsakūṭe pana pattaṃ laggetvā yathāsukhaṃ avāpurituṃ labhati.

**Tumbakaṭāhan** ti lābukaṭāhaṃ vuccati, taṃ pariharituṃ na vaṭṭati. Labhitvā pana tāvakālikaṃ paribhuñjituṃ vaṭṭati. Ghaṭikaṭāhepi eseva nayo. **Ghaṭikaṭāhan** ti ghaṭikapālaṃ. **Abhuṃ me** ti utrāsavacanametaṃ. **Sabbapaṃsukūlikenā** ti ettha cīvarañca mañcapīṭhañca paṃsukūlaṃ vaṭṭati, ajjhoharaṇīyaṃ pana dinnakameva gahetabbaṃ.

**Calakānī** ti cabbetvā apaviddhāmisāni. **Aṭṭhikānī** ti macchamaṃsaaṭṭhikāni. **Ucchiṭṭhodakan** ti mukhavikkhālanodakaṃ. Etesu yaṃkiñci pattena nīharantassa dukkaṭaṃ. Pattaṃ paṭiggahaṃ katvā hatthaṃ dhovitumpi na labhati. Hatthadhotapādadhotaudakampi patte ākiritvā nīharituṃ na vaṭṭati. Anucchiṭṭhaṃ suddhapattaṃ ucchiṭṭhahatthena gaṇhituṃ na vaṭṭati, vāmahatthena pan’ettha udakaṃ āsiñcitvā ekaṃ udakagaṇḍusaṃ gahetvā ucchiṭṭhahatthena gaṇhituṃ vaṭṭati. Ettāvatāpi hi so ucchiṭṭhapatto hoti, hatthaṃ pana bahi udakena vikkhāletvā gahetuṃ vaṭṭati. Macchamaṃsaphalāphalādīni khādanto yaṃ tattha aṭṭhiṃ vā calakaṃ vā chaḍḍetukāmo hoti, taṃ patte ṭhapetuṃ na labhati. Yaṃ pana paṭikhāditukāmo hoti, taṃ patte ṭhapetuṃ labhati. Aṭṭhikakaṇṭakādīni tattheva katvā hatthena luñcitvā khādituṃ vaṭṭati. Mukhato nīhaṭaṃ pana yaṃkiñci puna khāditukāmo hoti, taṃ patte ṭhapetuṃ na labhati. Siṅgiveranāḷikerakhaṇḍāni ḍaṃsitvā puna ṭhapetuṃ labhati.

##### 256

**Namatakan** ti satthakaveṭhanakaṃ pilotikakhaṇḍaṃ. **Daṇḍasatthakan** ti pipphalakaṃ vā aññampi vā yaṃkiñci daṇḍaṃ yojetvā katasatthakaṃ.

**Kaṇṇakitā hontī** ti malaggahitā honti. **Kiṇṇena pūretun** ti kiṇṇacuṇṇena pūretuṃ. **Sattuyā** ti haliddimissakena piṭṭhacuṇṇena. **Saritakan** ti pāsāṇacuṇṇaṃ vuccati; tena pūretuṃ anujānāmīti attho. **Madhusitthakena sāretun** ti madhusitthakena makkhetuṃ. **Saritakaṃ paribhijjatī** ti taṃ makkhitamadhusitthakaṃ bhijjati. **Saritasipāṭikan** ti madhusitthakapilotikaṃ; satthakosakasipāṭiyā pana saritasipāṭikāya anulomāti kurundiyaṃ vuttaṃ. **Kathinan** ti nisseṇimpi tattha attharitabbakaṭasārakakilañjānaṃ aññatarampi. **Kathinarajjun** ti yāya dupaṭṭacīvaraṃ sibbantā kathine cīvarampi bandhanti. **Kathinaṃ nappahotī** ti dīghassa bhikkhuno pamāṇena kataṃ kathinaṃ; tattha rassassa bhikkhuno cīvaraṃ patthariyamānaṃ nappahoti, antoyeva hoti; daṇḍake na pāpuṇātīti attho. **Daṇḍakathinan** ti tassa majjhe itarassa bhikkhuno pamāṇena aññaṃ nisseṇiṃ bandhituṃ anujānāmīti attho.

**Bidalakan** ti daṇḍakathinappamāṇena kaṭasārakassa pariyante paṭisaṃharitvā duguṇakaraṇaṃ. **Salākan** ti dupaṭṭacīvarassa antare pavesanasalākaṃ. **Vinandhanarajjun** ti mahānisseṇiyā saddhiṃ khuddakaṃ nisseṇiṃ vinandhituṃ rajjuṃ. **Vinandhanasuttan** ti khuddakanisseṇiyā cīvaraṃ vinandhituṃ suttakaṃ. **Vinandhitvā cīvaraṃ sibbetun** ti tena suttakena tattha cīvaraṃ vinandhitvā sibbituṃ. **Visamā hontī** ti kāci khuddakā honti, kāci mahantā. **Kaḷimbhakan** ti pamāṇasaññākaraṇaṃ yaṃkiñci tālapaṇṇādiṃ. **Moghasuttakan** ti vaḍḍhakīnaṃ dārūsu kāḷasuttena viya haliddisuttena saññākaraṇaṃ. **Aṅguliyā paṭiggaṇhantī** ti sūcimukhaṃ aṅguliyā paṭicchanti. **Paṭiggahan** ti aṅgulikosakaṃ.

##### 257

**Āvesanavitthakaṃ** nāma yaṃkiñci pāticaṅkoṭakādi. **Uccavatthukan** ti paṃsuṃ ākiritvā uccavatthukaṃ kātuṃ anujānāmīti attho. **Ogumphetvā ullittāvalittaṃ kātun** ti chadanaṃ odhunitvā ghanadaṇḍakaṃ katvā anto ceva bahi ca mattikāya limpitunti attho. **Goghaṃsikāyā** ti veḷuṃ vā rukkhadaṇḍaṃ vā antokatvā tena saddhiṃ saṅgharitunti attho. **Bandhanarajjun** ti tathā saṅgharitassa bandhanarajjuṃ.

##### 258

**Kaṭacchuparissāvanaṃ** nāma tīsu daṇḍakesu vinandhitvā kataṃ.

##### 259

**Yo na dadeyyā** ti aparissāvanakasseva yo na dadāti, tassa āpatti. Yo pana attano hatthe parissāvane vijjamānepi yācati, tassa na akāmā dātabbaṃ. **Daṇḍaparissāvanan** ti rajakānaṃ khāraparissāvanaṃ viya catūsu pādesu baddhanisseṇikāya sāṭakaṃ bandhitvā majjhedaṇḍake udakaṃ āsiñcitabbaṃ, taṃ ubhopi koṭṭhāse pūretvā parissavati. **Ottharakaṃ** nāma yaṃ udake ottharitvā ghaṭakena udakaṃ gaṇhanti, tañhi catūsu daṇḍakesu vatthaṃ bandhitvā udake cattāro khāṇuke nikhaṇitvā tesu bandhitvā sabbapariyante udakato mocetvā majjhe ottharitvā ghaṭena udakaṃ gaṇhanti. **Makasakuṭikā** ti cīvarakuṭikā vuccati.

##### 260

**Abhisannakāyā** ti semhādidosussannakāyā. **Aggaḷavaṭṭi** nāma dvārabāhāya samappamāṇoyeva aggaḷatthambho vuccati, yattha tīṇi cattāri chiddāni katvā sūciyo denti. **Kapisīsakaṃ** nāma dvārabāhaṃ vijjhitvā tattha pavesito aggaḷapāsako vuccati. **Sūcikā** ti tattha majjhe chiddaṃ katvā pavesitā. **Ghaṭikā** ti upari yojitā. **Maṇḍalikaṃ kātun** ti nīcavatthukaṃ cinituṃ. **Dhūmanettan** ti dhūmanikkhamanachiddaṃ. **Vāsetun** ti gandhena vāsetuṃ. **Udakaṭṭhānan** ti udakatthapanaṭṭhānaṃ. Tattha ghaṭena udakaṃ ṭhapetvā sarāvakena vaḷañjetabbaṃ. **Koṭṭhako** ti dvārakoṭṭhako.

##### 261

**Tisso paṭicchādiyo** ti ettha jantāgharapaṭicchādi ca udakapaṭicchādi ca parikammaṃ karontasseva vaṭṭati, sesesu abhivādanādīsu na vaṭṭati. Vatthapaṭicchādi sabbakammesu vaṭṭati. **Udakaṃ na hotī** ti nhānodakaṃ na hoti.

##### 262

**Tulan** ti paṇṇikānaṃ viya udakaubbāhanakatulaṃ. **Karakaṭako** vuccati goṇe vā yojetvā hatthehi vā gahetvā dīghavarattādīhi ākaḍḍhanayantaṃ. **Cakkavaṭṭakan** ti arahaṭaghaṭiyantaṃ. **Cammakhaṇḍaṃ** nāma tulāya vā karakaṭake vā yojetabbakaṃ cammabhājanaṃ. **Pākaṭā hotī** ti aparikkhittā hoti. **Udakapuñchanī** ti daṇḍamayāpi visāṇamayāpi dārumayāpi vaṭṭati, tassā asati coḷakenāpi udakaṃ paccuddharituṃ vaṭṭati.

##### 263

**Udakamātikan** ti udakassa āgamanamātikaṃ. **Nillekhajantāgharaṃ** nāma āviddhapakkhapāsakaṃ vuccati, gopānasīnaṃ upari maṇḍale pakkhapāsake ṭhapetvā katakūṭacchadanassetaṃ nāmaṃ. **Cātumāsaṃ nisīdanenā** ti nisīdanena cattāro māse na vippavasitabbanti attho.

##### 264

**Pupphābhikiṇṇesū** ti pupphehi santhatesu. **Namatakaṃ** nāma eḷakalomehi kataṃ avāyimaṃ cammakhaṇḍaparihārena paribhuñjitabbaṃ. **Āsittakūpadhānaṃ** nāma tambalohena vā rajatena vā katāya peḷāya etaṃ adhivacanaṃ, paṭikkhittattā pana dārumayāpi na vaṭṭati. **Maḷorikā** ti daṇḍadhārako vuccati. Yaṭṭhiādhārakapaṇṇādhārakapacchikapiṭṭhānipi ettheva paviṭṭhāni. Ādhārakasaṅkhepagamanato hi paṭṭhāya chiddaṃ viddhampi aviddhampi vaṭṭatiyeva. **Ekabhājane** ti ettha sace eko bhikkhu bhājanato phalaṃ vā pūvaṃ vā gahetvā gacchati, tasmiṃ apagate itarassa sesakaṃ bhuñjituṃ vaṭṭati. Itarassāpi tasmiṃ khīṇe puna gahetuṃ vaṭṭati.

##### 265

**Aṭṭhahaṅgehī** ti ettha ekekenapi aṅgena samannāgatassa antosīmāya vā nissīmaṃ gantvā nadīādīsu vā nikkujjituṃ vaṭṭatiyeva. Evaṃ nikkujjite pana patte tassa gehe koci deyyadhammo na gahetabbo – “asukassa gehe bhikkhaṃ mā gaṇhitthā”ti aññesu vihāresupi pesetabbaṃ. Ukkujjanakāle pana yāvatatiyaṃ yācāpetvā hatthapāsaṃ vijahāpetvā ñattidutiyakammena ukkujjitabbo.

##### 268

**Purakkhatvā** ti aggato katvā. **Saṃharantū** ti saṃhariyantu. **Celapaṭikan** ti celasantharaṃ. So kira “sace ahaṃ puttaṃ lacchāmi, akkamissati me bhagavā celapaṭikan”ti iminā ajjhāsayena santhari, abhabbo cesa puttalābhāya; tasmā bhagavā na akkami. Yadi akkameyya, pacchā puttaṃ alabhanto “nāyaṃ sabbaññū”ti diṭṭhiṃ gaṇheyya. Idaṃ tāva bhagavato anakkamane kāraṇaṃ. Yasmā pana bhikkhūpi ye ajānantā akkameyyuṃ, te gihīnaṃ paribhūtā bhaveyyuṃ; tasmā bhikkhū paribhavato mocetuṃ sikkhāpadaṃ paññapesi. Idaṃ sikkhāpadapaññāpane kāraṇaṃ.

**Maṅgalatthāya yāciyamānenā** ti apagatagabbhā vā hotu garugabbhā vā, evarūpesu ṭhānesu maṅgalatthāya yāciyamānena akkamituṃ vaṭṭati. **Dhotapādakaṃ** nāma pādadhovanaṭṭhāne dhotehi pādehi akkamanatthāya paccattharaṇaṃ atthataṃ hoti, taṃ akkamituṃ vaṭṭati.

##### 269

**Katakaṃ** nāma padumakaṇṇikākāraṃ pādaghaṃsanatthaṃ kaṇṭake uṭṭhāpetvā kataṃ. Taṃ vaṭṭaṃ vā hotu caturassādibhedaṃ vā, bāhulikānuyogattā paṭikkhittameva, neva paṭiggahetuṃ na paribhuñjituṃ vaṭṭati. **Sakkharā** ti pāsāṇo vuccati; pāsāṇapheṇakopi vaṭṭati. **Vidhūpanan** ti vījanī vuccati. Tālavaṇṭaṃ pana tālapaṇṇehi vā kataṃ hotu veḷudantavilīvehi vā morapiñchehi vā cammavikatīhi vā sabbaṃ vaṭṭati. **Makasabījanī** dantamayavisāṇamayadaṇḍakāpi vaṭṭati, vākamayabījaniyā ketakapārohakuntālapaṇṇādimayāpi saṅgahitā.

##### 270

**Gilānassa chattan** ti ettha yassa kāyaḍāho vā pittakopo vā hoti, cakkhu vā dubbalaṃ, añño vā koci ābādho vinā chattena uppajjati, tassa gāme vā araññe vā chattaṃ vaṭṭati. Vasse pana cīvaraguttatthaṃ vāḷamigacorabhayesu ca attaguttatthampi vaṭṭati. Ekapaṇṇacchattaṃ pana sabbattheva vaṭṭati.

**Asissā** ti asi assa. **Vijjotalatī** ti vijjotati. **Daṇḍasammutin** ti ettha pamāṇayutto catuhatthoyeva daṇḍo sammannitvā dātabbo. Tato ūnātiritto vināpi sammutiyā sabbesaṃ vaṭṭati. **Sikkā** pana agilānassa na vaṭṭati, gilānassāpi sammannitvāva dātabbā.

##### 273

**Romanthakassā** ti ettha ṭhapetvā romanthakaṃ sesānaṃ āgataṃ uggāraṃ mukhe sandhāretvā gilantānaṃ āpatti. Sace pana asandhāritameva paragalaṃ gacchati, vaṭṭati.

**Yaṃ diyyamānan** ti yaṃ dāyakehi diyyamānaṃ paṭiggahitabhājanato bahi patitaṃ, taṃ bhikkhunā sāmaṃ gahetvā paribhuñjituṃ anujānāmīti attho. Idaṃ bhojanavagge vaṇṇitameva.

##### 274

**Kuppaṃ karissāmī** ti saddaṃ karissāmi. Nakhādīhi nakhacchedane āpatti natthi, anurakkhaṇatthaṃ pana nakhacchedanaṃ anuññātaṃ. **Vīsatimaṭṭhan** ti vīsatipi nakhe likhitamaṭṭhe kārāpenti. **Malamattan** ti nakhato malamattaṃ apakaḍḍhituṃ anujānāmīti attho.

##### 275

**Khurasipāṭikan** ti khurakosakaṃ. **Massuṃ kappāpentī** ti kattariyā massuṃ chedāpenti. **Massuṃ vaḍḍhāpentī** ti massuṃ dīghaṃ kārenti. **Golomikan** ti hanukamhi dīghaṃ katvā ṭhapitaṃ eḷakamassu vuccati. **Caturassakan** ti catukoṇaṃ. **Parimukhan** ti ure lomasaṃharaṇaṃ. **Aḍḍhadukan** ti udare lomarājiṭṭhapanaṃ. **Āpatti dukkaṭassā** ti massukappāpanādīsu sabbattha āpatti dukkaṭassa. **Ābādhappaccayā sambādhe loman** ti gaṇḍavaṇarudhiādiābādhappaccayā. **Kattarikāyā** ti gaṇḍavaṇarudhisīsarogābādhappaccayā. Sakkharādīhi nāsikālomaggāhāpane āpatti natthi. Anurakkhaṇatthaṃ pana saṇḍāso anuññāto. **Na bhikkhave palitaṃ gāhāpetabban** ti ettha yaṃ bhamukāya vā nalāṭe vā dāṭhikāya vā uggantvā bībhacchaṃ ṭhitaṃ, tādisaṃ lomaṃ palitaṃ vā apalitaṃ vā gāhāpetuṃ vaṭṭati.

##### 277

**Kaṃsapattharikā** ti kaṃsabhaṇḍavāṇijā. **Bandhanamattan** ti vāsikattarayaṭṭhiādīnaṃ bandhanamattaṃ.

##### 278

**Na bhikkhave akāyabandhanenā** ti ettha abandhitvā nikkhamantena yattha sarati, tattha bandhitabbaṃ. Āsanasālāya bandhissāmīti gantuṃ vaṭṭati. Saritvā yāva na bandhati, na tāva piṇḍāya caritabbaṃ. **Kalābukaṃ** nāma bahurajjukaṃ. **Deḍḍubhakaṃ** nāma udakasappasīsasadisaṃ. **Murajaṃ** nāma murajavaṭṭisaṇṭhānaṃ veṭhetvā kataṃ. **Maddavīṇaṃ** nāma pāmaṅgasaṇṭhānaṃ. Īdisañhi ekampi na vaṭṭati, pageva bahūni. **Paṭṭikaṃ sūkarantakan** ti ettha pakativītā vā macchakaṇṭakavāyimā vā paṭṭikā vaṭṭati, sesā kuñjaracchikādibhedā na vaṭṭanti. **Sūkarantakaṃ** nāma kuñjikākosakasaṇṭhānaṃ hoti. Ekarajjukaṃ pana muddikakāyabandhanañca sūkarantakaṃ anulometi. **Anujānāmi bhikkhave murajaṃ maddavīṇan** ti idaṃ dasāsuyeva anuññātaṃ. Pāmaṅgadasā cettha catunnaṃ upari na vaṭṭati. **Sobhaṇaṃ** nāma veṭhetvā mukhavaṭṭisibbanaṃ. **Guṇakaṃ** nāma mudiṅgasaṇṭhānena sibbanaṃ; evaṃ sibbitā hi antā thirā honti. **Pavananto** ti pāsanto vuccati.

##### 280

**Hatthisoṇḍakaṃ** nāma nābhimūlato hatthisoṇḍasaṇṭhānaṃ olambakaṃ katvā nivatthaṃ coḷikaitthīnaṃ nivāsanaṃ viya. **Macchavāḷakaṃ** nāma ekato dasantaṃ ekato pāsantaṃ olambetvā nivatthaṃ. **Catukaṇṇakaṃ** nāma upari dve, heṭṭhato dveti evaṃ cattāro kaṇṇe dassetvā nivatthaṃ. **Tālavaṇṭakaṃ** nāma tālavaṇṭākārena sāṭakaṃ olambetvā nivāsanaṃ. **Satavalikaṃ** nāma dīghasāṭakaṃ anekakkhattuṃ obhañjitvā ovaṭṭikaṃ karontena nivatthaṃ, vāmadakkhiṇapassesu vā nirantaraṃ valiyo dassetvā nivatthaṃ. Sace pana jāṇuto paṭṭhāya ekā vā dve vā valiyo paññāyanti, vaṭṭati.

**Saṃvelliyaṃ nivāsentī** ti mallakammakārādayo viya kacchaṃ bandhitvā nivāsenti; evaṃ nivāsetuṃ gilānassapi maggappaṭipannassapi na vaṭṭati. Yampi maggaṃ gacchantā ekaṃ vā dve vā koṇe ukkhipitvā antaravāsakassa upari laggenti, anto vā ekaṃ kāsāvaṃ tathā nivāsetvā bahi aparaṃ nivāsenti, sabbaṃ na vaṭṭati. Gilāno pana anto kāsāvassa ovaṭṭikaṃ dassetvā aparaṃ upari nivāsetuṃ labhati. Agilānena dve nivāsentena saguṇaṃ katvā nivāsetabbāni. Iti yañca idha paṭikkhittaṃ, yañca sekhiyavaṇṇanāyaṃ; taṃ sabbaṃ vajjetvā nibbikāraṃ timaṇḍalaṃ paṭicchādentena parimaṇḍalaṃ nivāsetabbaṃ. Yaṃkiñci vikāraṃ karonto dukkaṭā na muccati. Na bhikkhave gihipārutaṃ pārupitabbanti evaṃ paṭikkhittaṃ gihipārutaṃ apārupitvā, ubho kaṇṇe samaṃ katvā pārupanaṃ parimaṇḍalapārupanaṃ nāma, taṃ pārupitabbaṃ.

Tattha yaṃkiñci setapaṭapārutaṃ paribbājakapārutaṃ ekasāṭakapārutaṃ soṇḍapārutaṃ antepurikapārutaṃ mahājeṭṭhakapārutaṃ kuṭipavesakapārutaṃ brāhmaṇapārutaṃ pāḷikārakapārutanti evamādi parimaṇḍalalakkhaṇato aññathā pārutaṃ, sabbametaṃ gihipārutaṃ nāma. Tasmā yathā setapaṭā aḍḍhapālakanigaṇṭhā pārupanti, yathā ca ekacce paribbājakā uraṃ vivaritvā dvīsu aṃsakūṭesu pāvuraṇaṃ ṭhapenti, yathā ca ekasāṭakā manussā nivatthasāṭakassa ekenantena piṭṭhiṃ pārupitvā ubho kaṇṇe ubhosu aṃsakūṭesu ṭhapenti, yathā ca surāsoṇḍādayo sāṭakena gīvaṃ parikkhipantā ubho ante udare vā olambenti; piṭṭhiyaṃ vā khipanti, yathā ca antepurikāyo akkhitārakamattaṃ dassetvā oguṇṭhikaṃ pārupanti, yathā ca mahājeṭṭhā dīghasāṭakaṃ nivāsetvā tass’eva ekenantena sakalasarīraṃ pārupanti, yathā ca kassakā khettakuṭiṃ pavisantā sāṭakaṃ paliveṭhetvā upakacchake pakkhipitvā tass’eva ekenantena sarīraṃ pārupanti, yathā ca brāhmaṇā ubhinnaṃ upakacchakānaṃ antarena sāṭakaṃ pavesetvā aṃsakūṭesu pakkhipanti, yathā ca pāḷikārako bhikkhu ekaṃsapārupanena pārutaṃ vāmabāhuṃ vivaritvā cīvaraṃ aṃsakūṭaṃ āropeti; evaṃ apārupitvā sabbepi ete aññe ca evarūpe pārupanadose vajjetvā nibbikāraṃ parimaṇḍalaṃ pārupitabbaṃ. Tathā apārupitvā ārāme vā antaraghare vā anādarena yaṃkiñci vikāraṃ karontassa dukkaṭaṃ.

##### 281

**Muṇḍavaṭṭī** ti yathā rañño kuhiñci gacchato parikkhārabhaṇḍavahanamanussāti adhippāyo. **Antarākājan** ti majjhe laggetvā dvīhi vahitabbabhāraṃ.

##### 282

**Acakkhussan** ti cakkhūnaṃ hitaṃ na hoti; parihāniṃ janeti. **Nacchādetī** ti na ruccati. **Aṭṭhaṅgulaparaman** ti manussānaṃ pamāṇaṅgulena aṭṭhaṅgulaparamaṃ. **Atimaṭāhakan** ti atikhuddakaṃ.

##### 283

**Dāyaṃ ālimpentī** ti tiṇavanādīsu aggiṃ denti. **Paṭaggin** ti paṭiaggiṃ. **Parittan** ti appaharitakaraṇena vā parikhākhaṇanena vā parittāṇaṃ. Ettha pana anupasampanne sati sayaṃ aggiṃ dātuṃ na labhati, asati aggimpi dātuṃ labhati, bhūmiṃ tacchetvā tiṇānipi harituṃ, parikhampi khaṇituṃ, allasākhaṃ bhañjitvāpi aggiṃ nibbāpetuṃ labhati, senāsanaṃ pattaṃ vā appattaṃ vā tathā nibbāpetuṃ labhatiyeva. Udakena pana kappiyeneva labhati, na itarena.

##### 284

**Sati karaṇīye** ti sukkhakaṭṭhādiggahaṇakicce sati. **Porisiyan** ti purisappamāṇaṃ. **Āpadāsū** ti vāḷamigādayo vā disvā maggamūḷho vā disā oloketukāmo hutvā davaḍāhaṃ vā udakoghaṃ vā āgacchantaṃ disvā evarūpāsu āpadāsu atiuccampi rukkhaṃ ārohituṃ vaṭṭati.

##### 285

**Kalyāṇavākkaraṇā** ti madhurasaddā. **Chandaso āropemā** ti vedaṃ viya sakkatabhāsāya vācanāmaggaṃ āropema. **Sakāya niruttiyā** ti ettha sakā nirutti nāma sammāsambuddhena vuttappakāro māgadhiko vohāro.

##### 286

**Lokāyataṃ** nāma sabbaṃ ucchiṭṭhaṃ, sabbaṃ anucchiṭṭhaṃ, seto kāko, kāḷo bako; iminā ca iminā ca kāraṇenāti evamādiniratthakakāraṇapaṭisaṃyuttaṃ titthiyasatthaṃ.

##### 288

**Antarā ahosī** ti antaritā ahosi paṭicchannā.

##### 289

**Ābādhappaccayā** ti yassa ābādhassa lasuṇaṃ bhesajjaṃ; tappaccayāti attho.

##### 290

**Passāvapādukan** ti ettha pādukā iṭṭhakāhipi silāhipi dārūhipi kātuṃ vaṭṭati. **Vaccapādukāya** pi eseva nayo. **Pariveṇan** ti vaccakuṭiparikkhepabbhantaraṃ.

##### 293

**Yathādhammo kāretabbo** ti dukkaṭavatthumhi dukkaṭena pācittiyavatthumhi pācittiyena kāretabbo. Paharaṇatthaṃ kataṃ **paharaṇī** ti vuccati, yassa kassaci āvudhasaṅkhātassetaṃ adhivacanaṃ, taṃ ṭhapetvā aññaṃ sabbaṃ lohabhaṇḍaṃ anujānāmīti attho. **Katakañca kumbhakārikañcā** ti ettha katakaṃ vuttameva. **Kumbhakārikañcā** ti dhaniyasseva sabbamattikāmayakuṭi vuccati. Sesaṃ sabbattha uttānamevāti.

{{<eop>}}Khuddakavatthukathā niṭṭhitā.{{</eop>}}

{{<eof>}}Khuddakavatthukkhandhakavaṇṇanā niṭṭhitā.{{</eof>}}