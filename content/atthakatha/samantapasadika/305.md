---
title: "Cammakkhandhakaṃ"
subtitle: ""
language: "pi"
date: 2022-07-27T10:54:01+08:00
lastmod: 2022-07-27T10:54:01+08:00
draft: false
brewing: false
weight: 305
---

## Soṇakoḷivisavatthukathā

#### 242

Cammakkhandhake – **issariyādhipaccan** ti issarabhāvena ca adhipatibhāvena ca samannāgataṃ. **Rajjan** ti rājabhāvaṃ, raññā kattabbakiccaṃ vā. **Soṇo nāma koḷiviso** ti ettha **soṇo** ti tassa nāmaṃ; **koḷiviso** ti gottaṃ. **Pādatalesu lomānī** ti rattesu pādatalesu sukhumāni añjanavaṇṇāni kammacittīkatāni lomāni jātāni honti. So kira pubbe asītisahassānaṃ purisānaṃ jeṭṭhapuriso hutvā tehi saddhiṃ paccekabuddhassa vasanaṭṭhāne paṇṇasālaṃ katvā attano sassirikaṃ uṇṇapāvārakaṃ paccekabuddhassa pādehi akkamanaṭṭhāne pādapuñchanikaṃ katvā ṭhapesi. Temāsaṃ pana sabbeva paccekabuddhaṃ upaṭṭhahiṃsu. Ayaṃ tassa ca tesañca asītiyā gāmikasahassānaṃ pubbayogo.

**Asītigāmikasahassānī** ti tesu gāmesu vasantānaṃ kulaputtānaṃ asītisahassāni. **Kenacideva karaṇīyenā** ti kenaci karaṇīyena viya; na pan’assa kiñci karaṇīyaṃ atthi aññatra tassa dassanā. Rājā kira tānipi asītikulaputtasahassāni sannipātāpento “evaṃ aparisaṅkanto soṇo āgamissatī” ti sannipātāpesi. **Diṭṭhadhammike atthe** ti “kasivaṇijjādīni dhammena kattabbāni, mātāpitaro dhammena positabbā” ti evamādinā nayena idhalokahite atthe anusāsitvā. **So no bhagavā** ti so amhākaṃ Bhagavā tumhe samparāyike atthe anusāsissatīti attho.

**Bhagavantaṃ paṭivedemī** ti bhagavantaṃ jānāpemi. **Pāṭikāya nimujjitvā** ti sopānassa heṭṭhā aḍḍhacandapāsāṇe nimujjitvā. **Yassa dāni bhante Bhagavā kālaṃ maññatī** ti yassa tesaṃ hitakiriyatthassa Bhagavā kālaṃ jānāti. **Vihārapacchāyāyan** ti vihārapaccante chāyāyaṃ. **Samannāharantī** ti pasādavasena punappunaṃ manasi karonti. **Bhiyyosomattāyā** ti bhiyyosomattāya puna visiṭṭhataraṃ dassehīti attho. **Antaradhāyatī** ti adassanaṃ hoti.

## Soṇassa pabbajjākathā

#### 243

**Lohitena phuṭo hotī** ti lohitena makkhito hoti. **Gavāghātanan** ti yattha gāvo haññanti, tādisoti attho. **Kusalo** nāma vīṇāya vādanakusalo. **Vīṇāya tantissare** ti vīṇāya tantiyā sare. **Accāyatā** ti atiāyatā kharamucchitā. **Saravatī** ti sarasampannā. **Kammaññā** ti kammakkhamā. **Atisithilā** ti mandamucchanā. **Same guṇe patiṭṭhitā** ti majjhime sare ṭhapetvā mucchitā. **Vīriyasamataṃ adhiṭṭhahā** ti vīriyasampayuttasamataṃ adhiṭṭhāhi, vīriyaṃ samathena yojehīti attho. **Indriyānañca samataṃ paṭivijjhā** ti saddhādīnaṃ indriyānaṃ samataṃ samabhāvaṃ. Tattha saddhaṃ paññāya, paññañca saddhāya, vīriyaṃ samādhinā, samādhiñca vīriyena yojayamāno indriyānaṃ samataṃ paṭivijjha. **Tattha ca nimittaṃ gaṇhāhī** ti tasmiṃ samathe sati, yena ādāse mukhabimbeneva nimittena uppajjitabbaṃ, taṃ samathanimittaṃ vipassanānimittaṃ magganimittaṃ phalanimittañca gaṇhāhi, nibbattehīti attho.

#### 244

**Aññaṃ byākareyyan** ti arahā ahanti jānāpeyyaṃ. **Cha ṭhānānī** ti cha kāraṇāni. **Adhimutto hotī** ti paṭivijjhitvā paccakkhaṃ katvā ṭhito hoti. **Nekkhammādhimutto** tiādi sabbaṃ arahattavasena vuttaṃ. Arahattañhi sabbakilesehi nikkhantattā **nekkhammaṃ**, teheva pavivittattā **paviveko**, byāpajjābhāvato **abyāpajjaṃ**, upādānassa khayante uppannattā **upādānakkhayo**, taṇhākkhayante uppannattā **taṇhakkhayo**, sammohābhāvato **asammoho** ti ca vuccati.

**Kevalaṃ saddhāmattakan** ti paṭivedharahitaṃ kevalaṃ paṭivedhapaññāya asammissaṃ saddhāmattakaṃ. **Paṭicayan** ti punappunaṃ karaṇena vuḍḍhiṃ. **Vītarāgattā** ti maggappaṭivedhena rāgassa vigatattāyeva nekkhammasaṅkhātaṃ arahattaṃ paṭivijjhitvā ṭhito hoti. Phalasamāpattivihāreneva viharati, tanninnamānasoyeva hotīti attho. Sesapadesupi eseva nayo.

**Lābhasakkārasilokan** ti catupaccayalābhañca tesaṃ yeva sukatabhāvañca vaṇṇabhaṇanañca. **Nikāmayamāno** ti icchamāno patthayamāno. **Pavivekādhimutto** ti viveke adhimutto ahanti evaṃ arahattaṃ byākarotīti attho.

**Sīlabbataparāmāsan** ti sīlañca vatañca parāmasitvā gahitagahaṇamattaṃ. **Sārato paccāgacchanto** ti sārabhāvena jānanto. **Abyāpajjādhimutto** ti abyāpajjaṃ arahattaṃ byākarotīti attho. Imināva nayena sabbavāresu attho veditabbo.

**Bhusā** ti balavanto. **Nevassa cittaṃ pariyādiyantī** ti etassa khīṇāsavassa cittaṃ gahetvā ṭhātuṃ na sakkonti. **Amissīkatan** ti amissakataṃ. Kilesāhi ārammaṇena saddhiṃ cittaṃ missaṃ karonti, tesaṃ abhāvā amissīkataṃ. **Ṭhitan** ti patiṭṭhitaṃ. **Āneñjappattan** ti acalanappattaṃ. **Vayañcassānupassatī** ti tassa cittassa uppādampi vayampi passati.

**Nekkhammaṃ adhimuttassā** ti arahattaṃ paṭivijjhitvā ṭhitassa. Sesapadehipi arahattameva kathitaṃ. **Upādānakkhayassā** ti upayogatthe sāmivacanaṃ. **Asammohañca cetaso** ti cittassa ca asammohaṃ adhimuttassa. **Disvā āyatanuppādan** ti āyatanānaṃ uppādañca vayañca disvā. **Sammā cittaṃ vimuccatī** ti sammā hetunā nayena imāya vipassanāya paṭipattiyā phalasamāpattivasena cittaṃ vimuccati, nibbānārammaṇe adhimuccati. **Santacittassā** ti nibbutacittassa. **Tādino** ti iṭṭhāniṭṭhe anunayapaṭighehi akampiyattā tādī, tassa tādino.

## Diguṇādiupāhanapaṭikkhepakathā

#### 245

**Aññaṃ byākarontī** ti arahattaṃ byākaronti. **Attho ca vutto** ti yena arahāti ñāyati, so attho vutto. Suttattho pana suttavaṇṇanatoyeva gahetabbo. **Attā ca anupanīto** ti ahaṃ arahāti evaṃ byañjanavasena attā na upanīto. **Atha ca panidhekacce moghapurisā** ti aññe pana tucchapurisā hasamānā viya asantameva aññaṃ vacanamattena santaṃ katvā byākaronti. **Ekapalāsikan** ti ekapaṭalaṃ. **Asītisakaṭavāhe** ti ettha dve sakaṭabhārā eko vāhoti veditabbo. **Sattahatthikañca anīkan** ti ettha cha hatthiniyo eko ca hatthīti idamekaṃ **anīkaṃ**. Īdisāni satta anīkāni sattahatthikaṃ anīkaṃ nāma. **Diguṇā** ti dvipaṭalā. **Tiguṇā** ti tipaṭalā. **Gaṇaṅguṇūpāhanā** ti catupaṭalato paṭṭhāya vuccati.

## Sabbanīlikādipaṭikkhepakathā

#### 246

**Sabbanīlikā** ti sabbāva nīlikā. Esa nayo **sabbapītikā** dīsupi. Tattha ca nīlikā umāpupphavaṇṇā hoti, pītikā kaṇikārapupphavaṇṇā, lohitikā jayasumanapupphavaṇṇā, mañjiṭṭhikā mañjiṭṭhavaṇṇā eva, kaṇhā addāriṭṭhakavaṇṇā, mahāraṅgarattā satapadipiṭṭhivaṇṇā, mahānāmarattā sambhinnavaṇṇā hoti paṇḍupalāsavaṇṇā. Kurundiyaṃ pana “padumapupphavaṇṇā” ti vuttā. Etāsu yaṃkiñci labhitvā rajanaṃ coḷakena puñchitvā vaṇṇaṃ bhinditvā dhāretuṃ vaṭṭati. Appamattakepi bhinne vaṭṭatiyeva.

**Nīlakavaddhikā** ti yāsaṃ vaddhāyeva nīlā. Es’eva nayo sabbattha. Etāpi vaṇṇabhedaṃ katvā dhāretabbā. **Khallakabaddhā** ti paṇhipidhānatthaṃ tale khallakaṃ bandhitvā katā. **Puṭabaddhā** ti yonakaupāhanā vuccati, yā yāvajaṅghato sabbapādaṃ paṭicchādeti. **Pāliguṇṭhimā** ti paliguṇṭhitvā katā; yā upari pādamattameva paṭicchādeti, na jaṅghaṃ. **Tūlapuṇṇikā** ti tūlapicunā pūretvā katā. **Tittirapattikā** ti tittirapattasadisā vicittabaddhā. **Meṇḍavisāṇavaddhikā** ti kaṇṇikaṭṭhāne meṇḍakasiṅgasaṇṭhāne vaddhe yojetvā katā. **Ajavisāṇavaddhikā** dīsupi eseva nayo. **Vicchikāḷikā** pi tattheva vicchikanaṅguṭṭhasaṇṭhāne vaddhe yojetvā katā. **Morapiñchaparisibbitā** ti talesu vā vaddhesu vā morapiñchehi suttakasadisehi parisibbitā. **Citrā** ti vicitrā; etāsu yaṃkiñci labhitvā, sace tāni khallakādīni apanetvā sakkā honti vaḷañjituṃ, vaḷañjetabbā. Tesu pana sati vaḷañjantassa dukkaṭaṃ. **Sīhacammaparikkhaṭā** nāma pariyantesu cīvare anuvātaṃ viya sīhacammaṃ yojetvā katā. **Lūvakacammaparikkhaṭā** ti pakkhibiḷālacammaparikkhaṭā. Etāsupi yā kāci labhitvā taṃ cammaṃ apanetvā dhāretabbā.

#### 247

**Omukkan** ti paṭimuñcitvā apanītaṃ. **Navā** ti aparibhuttā.

## Ajjhārāmeupāhanapaṭikkhepakathā

#### 248

**Abhijīvanikassā** ti yena sippena abhijīvanti, jīvikaṃ kappenti, tassa kāraṇāti attho. **Idha kho taṃ bhikkhave** ti ettha tanti nipātamattaṃ, idha kho bhikkhave sobheyyāthāti attho. **Yaṃ tumhe** ti ye tumhe. Atha vā yadi tumheti vuttaṃ hoti. Yadisaddassa hi atthe ayaṃ nipāto. **Ācariyesū** tiādimhi pabbajjācariyo, upasampadācariyo, nissayācāriyo, uddesācariyoti ime cattāropi idha ācariyā eva. Avassikassa chabbasso ācariyamatto. So hi catuvassakāle taṃ nissāya vacchati; evaṃ ekavassassa sattavasso, duvassassa aṭṭhavasso, tivassassa navavasso, catuvassassa dasavasso. Imepi ācariyamattā eva. Upajjhāyassa sandiṭṭhasambhattā pana sahāyabhikkhū, ye vā pana keci dasahi vassehi mahantatarā te sabbe pi upajjhāyamattā nāma. Ettakesu bhikkhūsu anupāhanesu caṅkamantesu saupāhanassa caṅkamato āpatti.

#### 249

**Pādakhīlābādho** nāma pādato khīlasadisaṃ maṃsaṃ nikkhantaṃ hoti.

#### 251

**Tiṇapādukā** ti yena kenaci tiṇena katapādukā. **Hintālapādukā** ti khajjūrīpattehi katapādukā; hintālapattehipi na vaṭṭatiyeva. **Kamalapādukā** ti kamalatiṇaṃ nāma atthi, tena katapādukā; usīrapādukātipi vadanti. **Kambalapādukā** ti uṇṇāhi katapādukā. **Asaṅkamanīyā** ti bhūmiyaṃ suppatiṭṭhitā niccalā asaṃhāriyā.

#### 252

**Aṅgajātaṃ chupantī** ti aṅgajāteneva aṅgajātaṃ chupanti. **Ogāhetvā mārentī** ti anto udake daḷhaṃ gahetvā mārenti.

## Yānādipaṭikkhepakathā

#### 253

**Itthiyuttenā** ti dhenuyuttena. **Purisantarenā** ti purisasārathinā. **Purisayuttenā** ti goṇayuttena. **Itthantarenā** ti itthisārathinā. **Gaṅgāmahiyāyā** ti gaṅgāmahakīḷikāya. **Purisayuttaṃ hatthavaṭṭakan** ti ettha purisayuttaṃ itthisārathi vā hotu, purisasārathi vā vaṭṭati. Hatthavaṭṭakaṃ pana itthiyo vā vaṭṭentu purisā vā, vaṭṭatiyeva. **Yānugghātenā** ti yānaṃ abhiruhantassa sabbo kāyo calati tappaccayā. **Sivikan** ti pīṭhakasivikaṃ. **Pāṭaṅkin** ti vaṃse laggetvā kataṃ paṭapotalikaṃ.

#### 254

**Uccāsayanamahāsayananānī** ti ettha **uccāsayanan** ti pamāṇātikkantaṃ mañcaṃ. **Mahāsayanan** ti akappiyattharaṇaṃ, āsandīādīsu **āsandī** ti pamāṇātikkantāsanaṃ. **Pallaṅko** ti pādesu vāḷarūpāni ṭhapetvā kato. **Gonako** ti dīghalomako mahākojavo; caturaṅgulādhikāni kira tassa lomāni. **Cittakā** ti vānacitro uṇṇāmayattharaṇo. **Paṭikā** ti uṇṇāmayo setattharaṇo. **Paṭalikā** ti ghanapupphako uṇṇāmayalohitattharaṇo; yo āmalakapaṭṭotipi vuccati. **Tūlikā** ti pakatitūlikāyeva. **Vikatikā** ti sīhabyagghādirūpavicitro uṇṇāmayattharaṇo. **Uddalomī** ti ekato uggatalomaṃ uṇṇāmayattharaṇaṃ; “uddhalomī” tipi pāṭho. **Ekantalomī** ti ubhato uggatalomaṃ uṇṇāmayattharaṇaṃ. **Kaṭṭissan** ti ratanaparisibbitaṃ koseyyakaṭṭissamayaṃ paccattharaṇaṃ. **Koseyyan** ti ratanaparisibbitaṃ kosiyasuttamayaṃ paccattharaṇaṃ; suddhakoseyyaṃ pana vaṭṭati.

**Kuttakan** ti soḷasannaṃ nāṭakitthīnaṃ ṭhatvā naccanayoggaṃ uṇṇāmayaattharaṇaṃ. **Hatthattharaassattharā** ti hatthiassapiṭṭhīsu attharaṇakaattharaṇā eva. **Rathattharepi** eseva nayo. **Ajinappaveṇī** ti ajinacammehi mañcappamāṇena sibbitvā katā paveṇī. **Kadalīmigapavarapaccattharaṇan** ti kadalīmigacammaṃ nāma atthi, tena kataṃ pavarapaccattharaṇaṃ, uttamapaccattharaṇanti attho. Taṃ kira setavatthassa upari kadalīmigacammaṃ pattharitvā sibbitvā karonti. **Sauttaracchadan** ti saha uttaracchadanena; uparibaddhena rattavitānena saddhinti attho. Setavitānampi heṭṭhā akappiyapaccattharaṇe sati na vaṭṭati, asati pana vaṭṭati. **Ubhatolohitakūpadhānan** ti sīsūpadhānañca pādūpadhānañcāti mañcassa ubhatolohitakūpadhānaṃ, etaṃ na kappati. Yaṃ pana ekameva upadhānaṃ ubhosu passesu rattaṃ vā hoti, padumavaṇṇaṃ vā citraṃ vā, sace pamāṇayuttaṃ, vaṭṭati. Mahāupadhānaṃ pana paṭikkhittaṃ.

## Sabbacammapaṭikkhepādikathā

#### 255

**Dīpicchāpo** ti dīpipotako. **Ogumphiyantī** ti bhittidaṇḍakādīsu veṭhetvā bandhanti.

#### 256

**Abhinisīditun** ti abhinissāya nisīdituṃ; apassayaṃ katvā nisīditunti attho. **Gilānena bhikkhunā saupāhanenā** ti ettha gilāno nāma yo na sakkoti anupāhano gāmaṃ pavisituṃ.

#### 257

**Kuraraghare** ti evaṃnāmake nagare; etenassa gocaragāmo vutto. **Papatake pabbate** ti papatanāmake pabbate; etenassa nivāsanaṭṭhānaṃ vuttaṃ. **Soṇo** ti tassa nāmaṃ. Koṭiagghanakaṃ pana kaṇṇapiḷandhanakaṃ dhāreti, tasmā “kuṭikaṇṇo” ti vuccati; koṭikaṇṇoti attho. **Pāsādikan** ti pasādajanakaṃ. **Pasādanīyan** ti idaṃ tass’eva atthavevacanaṃ. **Uttamadamathasamathan** ti uttamaṃ damathañca samathañca paññañca samādhiñca kāyūpasamañca cittūpasamañcātipi attho. **Dantan** ti sabbesaṃ visūkāyikavipphanditānaṃ upacchinnattā dantaṃ; khīṇakilesanti attho. **Guttan** ti saṃvaraguttiyā guttaṃ. **Santindriyan** ti yatindriyaṃ. **Nāgan** ti āguvirahitaṃ. **Tiṇṇaṃ me vassānaṃ accayenā** ti mama pabbajjādivasato paṭṭhāya tiṇṇaṃ vassānaṃ accayena. **Upasampadaṃ alatthan** ti ahaṃ upasampadaṃ alabhiṃ. **Kaṇhuttarā** ti kaṇhamattikuttarā; upari vaḍḍhitakaṇhamattikāti attho. **Gokaṇṭakahatā** ti gunnaṃ khurehi akkantabhūmito samuṭṭhitehi gokaṇṭakehi upahatā. Te kira gokaṇṭake ekapaṭalikā upāhanā rakkhituṃ na sakkonti; evaṃ kharā honti. **Eragū, moragū, majjārū, jantū** ti imā catassopi tiṇajātiyo; etehi kaṭasārake ca taṭṭikāyo ca karonti. Ettha **eragū** ti erakatiṇaṃ; taṃ oḷārikaṃ. Moragūtiṇaṃ tambasīsaṃ mudukaṃ sukhasamphassaṃ, tena katataṭṭikā nipajjitvā vuṭṭhitamatte puna uddhumātā hutvā tiṭṭhati. Majjārunā sāṭakepi karonti. Jantussa maṇisadiso vaṇṇo hoti. **Senāsanaṃ paññapesī** ti bhisiṃ vā kaṭasārakaṃ vā paññapesi; paññapetvā ca pana soṇassa āroceti – “āvuso satthā tayā saddhiṃ ekāvāse vasitukāmo, gandhakuṭiyaṃ yeva te senāsanaṃ paññattan” ti.

#### 258

**Ayaṃ khvassa kālo** ti ayaṃ kho kālo bhaveyya. **Paridassī** ti paridassesi. “Idañcidañca vadeyyāsīti yaṃ me upajjhāyo jānāpesi, tassa ayaṃ kālo bhaveyya, handa dāni ārocemi taṃ sāsanan” ti ayamettha adhippāyo.

#### 259

**Vinayadharapañcamenā** ti anussāvanācariyapañcamena. **Anujānāmi bhikkhave sabbapaccantimesu janapadesu guṇaṅguṇūpāhananti** ettha manussacammaṃ ṭhapetvā yena kenaci cammena upāhanā vaṭṭati. Upāhanakosakasatthakosakakuñcikakosakesupi eseva nayo. **Cammāni attharaṇānī** ti ettha pana yaṃkiñci eḷakacammaṃ ajacammañca attharitvā nipajjituṃ vā nisīdituṃ vā vaṭṭati. Migacamme eṇīmigo vātamigo pasadamigo kuraṅgamigo migamātuko rohitamigoti etesaṃ yeva cammāni vaṭṭanti. Aññesaṃ pana –

> Makkaṭo kāḷasīho ca, sarabho kadalīmigo;  
> Ye ca vāḷamigā keci, tesaṃ cammaṃ na vaṭṭati.

Tattha **vāḷamigā** ti sīhabyagghaacchataracchā; na kevalañca etesaṃyeva, yesaṃ pana cammaṃ vaṭṭatīti vuttaṃ, te ṭhapetvā avasesā antamaso gomahiṃsasasabiḷārādayopi sabbe imasmiṃ atthe vāḷamigātveva veditabbā. Etesañhi sabbesaṃ cammaṃ na vaṭṭati. **Na tāva taṃ gaṇanūpagaṃ yāva na hatthaṃ gacchatī** ti yāva āharitvā vā na dinnaṃ, tumhākaṃ bhante cīvaraṃ uppannanti pahiṇitvā vā nārocitaṃ, tāva gaṇanaṃ na upeti. Sace anadhiṭṭhitaṃ, vaṭṭati; adhiṭṭhitañca gaṇanaṃ na upetīti attho. Yadā pana ānetvā vā dinnaṃ hoti, uppannanti vā sutaṃ, tato paṭṭhāya dasāhameva parihāraṃ labhatīti.

{{<eof>}}Cammakkhandhakavaṇṇanā niṭṭhitā.{{</eof>}}