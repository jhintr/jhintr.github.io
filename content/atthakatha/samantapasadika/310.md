---
title: "Kosambakakkhandhakaṃ"
subtitle: ""
language: "pi"
date: 2022-07-27T10:56:27+08:00
lastmod: 2022-07-27T10:56:27+08:00
draft: false
brewing: false
weight: 310
---

## Kosambakavivādakathā

#### 451

Kosambakakkhandhake – **taṃ bhikkhuṃ āpattiyā adassane ukkhipiṃsū** ti ettha ayamanupubbikathā – dve kira bhikkhū ekasmiṃ āvāse vasanti vinayadharo ca suttantiko ca. Tesu suttantiko bhikkhu ekadivasaṃ vaccakuṭiṃ paviṭṭho ācamanaudakāvasesaṃ bhājane ṭhapetvāva nikkhami. Vinayadharo pacchā paviṭṭho taṃ udakaṃ disvā nikkhamitvā taṃ bhikkhuṃ pucchi – “āvuso, tayā idaṃ udakaṃ ṭhapitan” ti? “Āmāvuso” ti. **“Kiṃ tvaṃ** ettha āpattibhāvaṃ na jānāsī” ti? “Āma, na jānāmī” ti. “Hoti, āvuso ettha āpattī” ti? “Sace hoti, desissāmī” ti. “Sace pana te, āvuso, asañcicca asatiyā kataṃ, natthi āpattī” ti. So tassā āpattiyā anāpattidiṭṭhi ahosi.

Vinayadharopi attano nissitakānaṃ “ayaṃ suttantiko āpattiṃ āpajjamānopi na jānātī” ti ārocesi. Te tassa nissitake disvā “tumhākaṃ upajjhāyo āpattiṃ āpajjitvāpi āpattibhāvaṃ na jānātī” ti āhaṃsu. Te gantvā attano upajjhāyassa ārocesuṃ. So evamāha – “ayaṃ vinayadharo pubbe anāpattī” ti vatvā “idāni āpattī” ti vadati. Musāvādī esoti. Te gantvā “tumhākaṃ upajjhāyo musāvādī” ti evaṃ aññamaññaṃ kalahaṃ vaḍḍhayiṃsu. Tato vinayadharo okāsaṃ labhitvā tassa āpattiyā adassane ukkhepanīyakammaṃ akāsi. Tena vuttaṃ – “taṃ bhikkhuṃ āpattiyā adassane ukkhipiṃsū” ti.

#### 453

**Bhinno bhikkhusaṅgho bhinno bhikkhusaṅgho** ti ettha na tāva bhinno; apica kho yathā deve vuṭṭhe “idāni sassaṃ nipphannan” ti vuccati, avassañhi taṃ nipphajjissati, evam eva iminā kāraṇena āyatiṃ avassaṃ bhijjissati, so ca kho kalahavasena na saṅghabhedavasena, tasmā “bhinno” ti vuttaṃ. Sambhamaatthavasena c’ettha āmeḍitaṃ veditabbaṃ.

#### 454

**Etamatthaṃ bhāsitvā uṭṭhāyāsanā pakkāmī** ti kasmā evaṃ bhāsitvā pakkāmi? Sace hi Bhagavā ukkhepake vā “akāraṇe tumhehi so bhikkhu ukkhitto” ti vadeyya, ukkhittānuvattake vā “tumhe āpattiṃ āpannā” ti vadeyya, “etesaṃ Bhagavā pakkho, etesaṃ Bhagavā pakkho” ti vatvā āghātaṃ bandheyyuṃ, tasmā tantimeva ṭhapetvā etamatthaṃ bhāsitvā uṭṭhāyāsanā pakkāmi.

#### 455

**Attanā vā attānan** ti ettha yo saṅghena ukkhepanīyakatānaṃ adhammavādīnaṃ pakkhe nisinno “tumhe kiṃ bhaṇathā” ti tesañca itaresañca laddhiṃ sutvā “ime adhammavādino, itare dhammavādino” ti cittaṃ uppādeti, ayaṃ tesaṃ majjhe nisinnova tesaṃ nānāsaṃvāsako hoti, kammaṃ kopeti, itaresampi hatthapāsaṃ anāgatattā kopeti. Evaṃ attanā vā attānaṃ nānāsaṃvāsakaṃ karoti. **Samānasaṃvāsakan** ti etthāpi yo adhammavādīnaṃ pakkhe nisinno “adhammavādino ime, itare dhammavādino” ti tesaṃ majjhaṃ pavisati, yattha vā tattha vā pana pakkhe nisinno “ime dhammavādino” ti gaṇhāti, ayaṃ attanā vā attānaṃ samānasaṃvāsakaṃ karotīti veditabbo.

#### 456

**Kāyakammaṃ vacīkamman** ti ettha kāyena paharantā kāyakammaṃ upadaṃsenti, pharusaṃ vadantā vacīkammaṃ upadaṃsentīti veditabbā. **Hatthaparāmāsaṃ karontī** ti kodhavasena hatthehi aññamaññaṃ parāmasanaṃ karonti. **Adhammiyāyamāne** ti adhammiyāni kiccāni kurumāne. **Asammodikāvattamānāyā** ti asammodikāya vattamānāya. Ayameva vā pāṭho. Sammodanakathāya avattamānāyāti attho. **Ettāvatā na aññamaññan** ti ettha dve pantiyo katvā upacāraṃ muñcitvā nisīditabbaṃ, dhammiyāyamāne pana sammodikāya vattamānāya āsanantarikāya nisīditabbaṃ, ekekaṃ āsanaṃ antaraṃ katvā nisīditabbaṃ.

#### 457-458

**Mā bhaṇḍanan** ti ādīsu “akatthā” ti pāṭhasesaṃ gahetvā “mā bhaṇḍanaṃ akatthā” ti evamattho daṭṭhabbo. **Adhammavādī** ti ukkhittānuvattakesu aññataro. Ayaṃ pana bhikkhu Bhagavato atthakāmo, ayaṃ kirassa adhippāyo “ime bhikkhū kodhābhibhūtā satthu vacanaṃ na gaṇhanti, mā Bhagavā ete ovadanto kilamitthā” ti tasmā evamāha. Bhagavā pana “pacchāpi saññaṃ labhitvā oramissantī” ti tesaṃ anukampāya atītavatthuṃ āharitvā kathesi. Tattha **anatthato** ti anattho ato; etasmā **me** purisā anatthoti vuttaṃ hoti. Atha vā anatthatoti anatthado. Sesaṃ pākaṭameva.

#### 464

**Puthusaddo** tiādigāthāsu pana puthu mahā saddo assāti **puthusaddo. Samajano** ti samāno ekasadiso jano; sabbo cāyaṃ bhaṇḍanakārakojano samantato saddanicchāraṇena puthusaddo c’eva sadiso cā ti vuttaṃ hoti. **Na bālo koci maññathā** ti tattha koci ekopi “ahaṃ bālo” ti na maññittha; sabbe pi paṇḍitamāninoyeva. **Nāññaṃ bhiyyo amaññarun** ti koci ekopi “ahaṃ bālo” ti ca na maññittha; bhiyyo ca saṅghasmiṃ bhijjamāne aññam pi ekaṃ “mayhaṃ kāraṇā saṅgho bhijjatī” ti idaṃ kāraṇaṃ na maññitthāti attho.

**Parimuṭṭhā** ti parimuṭṭhassatino. **Vācāgocarabhāṇino** ti rākārassa rassādeso kato, vācāgocarā na satipaṭṭhānādigocarā. Bhāṇino ca kathaṃ bhāṇino? **Yāvicchanti mukhāyāmaṃ** yāva mukhaṃ pasāretuṃ icchanti, tāva pasāretvā bhāṇino, ekopi saṅghagāravena mukhasaṅkocaṃ na karotīti attho. **Yena nītā** ti yena kalahena imaṃ nillajjabhāvaṃ nītā. **Na taṃ vidū** ti na taṃ jānanti, “evaṃ sādīnavo ayan” ti.

**Ye ca taṃ upanayhantī** ti taṃ “akkocchi maṃ, avadhi man” tiādikaṃ ākāraṃ ye ca upanayhanti. **Sanantano** ti porāṇo.

**Pare** ti paṇḍite ṭhapetvā tato aññe bhaṇḍanakārakā pare nāma. Te ettha saṅghamajjhe kalahaṃ karontā “mayaṃ yamāmase upayamāma; satataṃ samitaṃ maccusantikaṃ gacchāmā” ti na jānanti. **Ye ca tattha vijānantī** ti ye tattha paṇḍitā “mayaṃ maccusamīpaṃ gacchāmā” ti vijānanti. **Tato sammanti medhagā** ti evañhi te jānantā yonisomanasikāraṃ uppādetvā medhagānaṃ kalahānaṃ vūpasamāya paṭipajjanti.

**Aṭṭhicchinnā** ti ayaṃ gāthā brahmadattañca dīghāvukumārañca sandhāya vuttā. Tesampi hoti saṅgati, kasmā tumhākaṃ na hoti, yesaṃ vo neva mātāpitūnaṃ aṭṭhīni chinnāni, na pāṇā hatā, na gavāssadhanāni haṭānīti.

**Sace labhethā** tiādigāthā paṇḍitasahāyassa ca bālasahāyassa ca vaṇṇāvaṇṇadīpanatthaṃ vuttā. **Abhibhuyya sabbāni parissayānī** ti pākaṭaparissaye ca paṭicchannaparissaye ca abhibhavitvā tena saddhiṃ attamano satimā careyya.

**Rājāva raṭṭhaṃ vijitan** ti yathā attano vijitaṃ raṭṭhaṃ mahājanakarājā ca arindamamahārājā ca pahāya ekakā cariṃsu; evaṃ careyyāti attho. **Mātaṅgaraññeva nāgo** ti mātaṅgo araññe nāgova. **Mātaṅgo** ti hatthī vuccati; **nāgo** ti mahantādhivacanametaṃ. Yathā hi mātuposako mātaṅganāgo araññe eko cari, na ca pāpāni akāsi. Yathā ca pālileyyako, evaṃ eko care, na ca pāpāni kayirāti vuttaṃ hoti.

## Pālileyyakagamanakathā

#### 467

**Pālileyyake viharati rakkhitavanasaṇḍe** ti pālileyyakaṃ upanissāya rakkhitavanasaṇḍe viharati. **Hatthināgo** ti mahāhatthī. **Hatthikalabhehī** ti hatthipotakehi. **Hatthicchāpehī** ti khīrūpakehi daharapotakehi. **Chinnaggānī** ti tehi purato purato gacchantehi chinnaggāni khāyitāvasesāni khāṇusadisāni tiṇāni khādati. **Obhaggobhaggan** ti tena hatthināgena uccaṭṭhānato bhañjitvā bhañjitvā pātitaṃ. **Assa sākhābhaṅgan** ti etassa santakaṃ sākhābhaṅgaṃ te khādanti. **Āvilānī** ti tehi paṭhamataraṃ otaritvā pivantehi ālulitāni kaddamodakāni pivati. **Ogāhā** ti titthato.

**Nāgassa nāgenā** ti hatthināgassa buddhanāgena. **Īsādantassā** ti rathaīsāsadisadantassa. **Yadeko ramatī vane** ti yasmā buddhanāgo viya ayampi hatthināgo eko pavivitto vane ramati; tasmāssa nāgassa nāgena cittaṃ sameti, ekībhāvaratiyā ekasadisaṃ hotīti attho.

**Yathābhirantaṃ viharitvā** ti ettha temāsaṃ Bhagavā tattha vihāsīti veditabbo. Ettāvatā kosambakehi kira ubbāḷho Bhagavā temāsaṃ araññaṃ pavisitvā vasīti sabbattha kathā patthaṭā ahosi.

**Atha kho kosambakā upāsakā** ti atha kho imaṃ kathāsallāpaṃ sutvā kosambivāsino upāsakā.

## Aṭṭhārasavatthukathā

#### 468

**Adhammaṃ dhammo** ti ādīni aṭṭhārasa bhedakaravatthūni saṅghabhedakakkhandhake vaṇṇayissāma.

#### 475

**Taṃ ukkhittakaṃ bhikkhuṃ osāretvā** ti taṃ gahetvā sīmaṃ gantvā āpattiṃ desāpetvā kammavācāya osāretvā. **Tāvadeva uposatho** ti taṃdivasameva uposathakkhandhake vuttanayen’eva sāmaggīuposatho kātabbo.

#### 476

**Amūlā mūlaṃ gantvā** ti na mūlā mūlaṃ gantvā; taṃ vatthuṃ avinicchinitvāti attho. **Ayaṃ vuccati upāli saṅghasāmaggī atthāpetā byañjanūpetā** ti atthato apagatā, “saṅghasāmaggī” ti imaṃ pana byañjanamattaṃ upetā.

#### 477

**Saṅghassa kiccesū** ti saṅghassa karaṇīyesu uppannesu. **Mantanāsū** ti vinayamantanāsu. **Atthesu jātesū** ti vinayaatthesu uppannesu. **Vinicchayesū** ti tesaṃ yeva atthānaṃ vinicchayesu. **Mahatthiko** ti mahāupakāro. **Paggahāraho** ti paggaṇhituṃ vutto.

**Anānuvajjo paṭhamena sīlato** tiādimhiyeva tāva sīlato na upavajjo. **Avekkhitācāro** ti apekkhitācāro; ālokite vilokite sampajānakārīti ādinā nayena upaparikkhitācāro. Aṭṭhakathāsu pana “appaṭicchannācāro” ti vuttaṃ.

**Visayhā** ti abhibhavitvā. **Anuyyutaṃ bhaṇan** ti anuññātaṃ anapagataṃ bhaṇanto. Yasmā hi so anuyyutaṃ bhaṇati, usūyāya vā agatigamanavasena vā kāraṇāpagataṃ na bhaṇati, tasmā atthaṃ na hāpeti. Usūyāya pana agatigamanavasena vā bhaṇanto atthaṃ hāpeti, kāraṇaṃ na deti, tasmā so parisagato chambhati c’eva vedhati ca. Yo īdiso na hoti, ayaṃ “paggahāraho” ti dasseti.

Kiñca bhiyyo “tatheva pañhan” ti gāthā, tassattho – yathā ca anuyyutaṃ bhaṇanto atthaṃ na hāpeti, tatheva parisāya majjhe pañhaṃ pucchito samāno na c’eva pajjhāyati, na ca maṅku hoti. Yo hi atthaṃ na jānāti, so pajjhāyati. Yo vattuṃ na sakkoti, so maṅku hoti. Yo pana atthañca jānāti, vattuñca sakkoti; so na pajjhāyati, na maṅku hoti. **Kālāgatan** ti kathetabbayuttakāle āgataṃ. **Byākaraṇārahan** ti pañhassa atthānulomatāya byākaraṇānucchavikaṃ. **Vaco** ti vadanto; evarūpaṃ vacanaṃ bhaṇantoti attho. **Rañjetī** ti toseti. **Viññūparisan** ti viññūnaṃ parisaṃ.

**Ācerakamhi ca sake** ti attano ācariyavāde. **Alaṃ pametun** ti vīmaṃsituṃ taṃ taṃ kāraṇaṃ paññāya tulayituṃ samattho. **Paguṇo** ti kataparicayo laddhāsevano. **Kathetave** ti kathetabbe. **Viraddhikovido** ti viraddhaṭṭhānakusalo.

**Paccatthikā yena vajantī** ti ayaṃ gāthā yādise kathetabbe paguṇo, taṃ dassetuṃ vuttā. Ayañhettha attho – yādisena kathitena paccatthikā ca niggahaṃ gacchanti, mahājano ca saññapanaṃ gacchati; saññattiṃ avabodhanaṃ gacchatīti attho. Yañca kathento sakaṃ ādāyaṃ attano ācariyavādaṃ na hāpeti, yasmiṃ vatthusmiṃ adhikaraṇaṃ uppannaṃ, tadanurūpaṃ anupaghātakaraṃ pañhaṃ byākaramāno tādise kathetabbe paguṇo hotīti.

**Dūteyyakammesu alan** ti aṭṭhahi dūtaṅgehi samannāgatattā saṅghassa dūteyyakammesu samattho. Suṭṭhu uggaṇhātīti **samuggaho**. Idaṃ vuttaṃ hoti – yathā nāma āhunaṃ āhutipiṇḍaṃ samuggaṇhanti, evaṃ pītisomanassajāteneva cetasā saṅghassa kiccesu samuggaho, saṅghassakiccesu tassa tassa kiccassa paṭiggāhakoti attho. **Karaṃ vaco** ti vacanaṃ karonto. **Na tena maññatī** ti tena vacanakaraṇena “ahaṃ karomi, saṅghabhāraṃ nittharāmī” ti na mānātimānaṃ jappeti.

**Āpajjati yāvatakesu vatthūsū** ti yattakesu vatthūsu āpattiṃ āpajjamāno āpajjati. **Hoti yathā ca vuṭṭhitī** ti tassā ca āpattiyā yathā vuṭṭhānaṃ hoti. **Ete vibhaṅgā** ti yesu vatthūsu āpajjati, yathā ca vuṭṭhānaṃ hoti, imesaṃ atthānaṃ jotakā ete vibhaṅgā. **Ubhayassā** ti ubhaye assa. **Svāgatā** ti suṭṭhu āgatā. **Āpattivuṭṭhānapadassa kovido** ti āpattivuṭṭhānakāraṇakusalo.

**Yāni cācaran** ti yāni ca bhaṇḍanakāraṇādīni ācaranto tajjanīyakammādivasena nissāraṇaṃ gacchati. **Osāraṇaṃ taṃvusitassa jantuno** ti taṃ vattaṃ vusitassa jantuno, yā osāraṇā kātabbā, etampi jānāti. Sesaṃ sabbattha uttānamevāti.

{{<eof>}}Kosambakakkhandhakavaṇṇanā niṭṭhitā.{{</eof>}}

{{<eof>}}
    Samantapāsādikāya vinayasaṃvaṇṇanāya<br>
    Mahāvaggavaṇṇanā samattā.<br>
    Mahāvagga-aṭṭhakathā niṭṭhitā.
{{</eof>}}