---
title: "Pāṭidesanīyakaṇḍaṃ"
subtitle: ""
language: "pi"
date: 2022-07-27T10:44:05+08:00
lastmod: 2022-07-27T10:44:05+08:00
draft: false
brewing: false
weight: 202
---

## 1. Paṭhamapāṭidesanīyasikkhāpadavaṇṇanā

> **Pāṭidesanīyā** dhammā, khuddakānaṃ anantarā;  
> Ṭhapitā ye ayaṃ dāni, tesaṃ bhavati vaṇṇanā.

#### 552

Paṭhamapāṭidesanīye tāva **paṭikkamanakāle** ti piṇḍāya caritvā paṭiāgamanakāle. **Sabbeva aggahesī** ti sabbameva aggahesi. **Pavedhentī** ti kampamānā. **Apehī** ti apagaccha.

#### 553-5

**Gārayhaṃ āvuso** tiādi paṭidesetabbākāradassanaṃ. **Rathikā** ti racchā. **Byūhan** ti anibbijjhitvā ṭhitā gatapaccāgataracchā. **Siṅghāṭakan** ti catukkoṇaṃ vā tikoṇaṃ vā maggasamodhānaṭṭhānaṃ. **Gharan** ti kulagharaṃ. Etesu yattha katthaci ṭhatvā gaṇhantassa gahaṇe dukkaṭaṃ, ajjhohāre ajjhohāragaṇanāya pāṭidesanīyaṃ. Hatthisālādīsu gaṇhantassāpi eseva nayo. Bhikkhunī rathikāya ṭhatvā deti, bhikkhu sacepi antarārāmādīsu ṭhatvā gaṇhāti, āpattiyeva. “Antaragharaṃ paviṭṭhāyā” ti hi vacanato bhikkhuniyā antaraghare ṭhatvā dadamānāya vasenettha āpatti veditabbā, bhikkhussa ṭhitaṭṭhānaṃ pana appamāṇaṃ. Tasmā sacepi vīthiādīsu ṭhito bhikkhu antarārāmādīsu ṭhatvā dadamānāya bhikkhuniyā gaṇhāti, anāpattiyeva.

**Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassa**. **Ajjhohāre ajjhohāre āpatti dukkaṭassā** ti idaṃ āmisena asambhinnaṃ sandhāya vuttaṃ, sambhinne pana ekarase pāṭidesanīyameva. **Ekato upasampannāyā** ti bhikkhunīnaṃ santike upasampannāya. Bhikkhūnaṃ santike upasampannāya pana yathāvatthukameva.

#### 556

**Dāpeti na detī** ti aññātikā aññena kenaci dāpeti taṃ gaṇhantassa anāpatti. **Upanikkhipitvā detī** ti bhūmiyaṃ ṭhapetvā “idaṃ ayya tumhākaṃ dammī” ti deti, evaṃ dinnaṃ “sādhu bhaginī” ti sampaṭicchitvā tāya eva vā bhikkhuniyā aññena vā kenaci paṭiggahāpetvā bhuñjituṃ vaṭṭati. **Sikkhamānāya sāmaṇeriyā** ti etāsaṃ dadamānānaṃ gaṇhantassa anāpatti. Sesamettha uttānameva.

Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, ticittaṃ, tivedananti.

{{<eop>}}Paṭhamapāṭidesanīyaṃ.{{</eop>}}

## 2. Dutiyapāṭidesanīyasikkhāpadavaṇṇanā

#### 558

Dutiye – **apasakka tāva bhaginī** tiādi apasādetabbākāradassanaṃ.

#### 561

**Attano bhattaṃ dāpeti na detī** ti ettha sacepi attano bhattaṃ deti, iminā sikkhāpadena anāpattiyeva, purimasikkhāpadena āpatti. **Aññesaṃ bhattaṃ deti na dāpetī** ti ettha sacepi dāpeyya, iminā sikkhāpadena āpatti bhaveyya. Dentiyā pana neva iminā na purimena āpatti. Sesamettha uttānameva. Kathinasamuṭṭhānaṃ – kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.

{{<eop>}}Dutiyapāṭidesanīyaṃ.{{</eop>}}

## 3. Tatiyapāṭidesanīyasikkhāpadavaṇṇanā

#### 562

Tatiye – **ubhatopasannan** ti dvīhi pasannaṃ upāsakena pi upāsikāyapi. Tasmiṃ kira kule ubhopi te sotāpannāyeva. **Bhogena hāyatī** ti edisañhi kulaṃ sacepi asītikoṭidhanaṃ hoti, bhogehi hāyatiyeva. Kasmā? Yasmā tattha neva upāsikā na upāsako bhoge rakkhati.

#### 569

**Gharato nīharitvā dentī** ti āsanasālaṃ vā vihāraṃ vā ānetvā denti. Sacepi anāgate bhikkhumhi paṭhamaṃ yeva nīharitvā dvāre ṭhapetvā pacchā sampattassa denti, vaṭṭati. Bhikkhuṃ pana disvā antogehato nīharitvā diyyamānaṃ na vaṭṭatīti mahāpaccariyaṃ vuttaṃ. Sesamettha uttānameva. Eḷakalomasamuṭṭhānaṃ – kiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ ticittaṃ, tivedananti.

{{<eop>}}Tatiyapāṭidesanīyaṃ.{{</eop>}}

## 4. Catutthapāṭidesanīyasikkhāpadavaṇṇanā

#### 570

Catutthe – **avaruddhā hontī** ti paṭiviruddhā honti.

#### 573

**Pañcannaṃ paṭisaṃviditan** ti pañcasu sahadhammikesu yaṃkiñci pesetvā khādanīyaṃ bhojanīyaṃ āharissāmāti paṭisaṃviditaṃ katampi appaṭisaṃviditamevāti attho. **Ārāmaṃ ārāmūpacāraṃ ṭhapetvā** ti āraññakasenāsanārāmañca tassa upacārañca ṭhapetvā; upacārato nikkhantaṃ antarāmagge bhikkhuṃ disvā vā gāmaṃ āgatassa vā paṭisaṃviditaṃ katampi appaṭisaṃviditameva hotī ti veditabbaṃ. **Sace sāsaṅkaṃ hoti sāsaṅkanti ācikkhitabban** ti kasmā ācikkhitabbaṃ? Ārāme core vasante amhākaṃ nārocentīti vacanapaṭimocanatthaṃ. **Corā vattabbā manussā idhūpacarantī** ti kasmā vattabbaṃ? Attano upaṭṭhākehi amhe gaṇhāpentīti vacanapaṭimocanatthaṃ.

**Yāguyā paṭisaṃvidite tassā parivāro āhariyyatī** ti yāguyā paṭisaṃviditaṃ katvā “kiṃ suddhayāguyā dinnāya pūvabhattādīnipi etissā yāguyā parivāraṃ katvā dassāmā” ti evaṃ yaṃ kiñci āharanti, sabbaṃ paṭisaṃviditameva hoti. **Bhattena paṭisaṃvidite** ti ādīsupi eseva nayo. Asukaṃ nāma kulaṃ paṭisaṃviditaṃ katvā khādanīyādīni gahetvā gacchatīti sutvā aññānipi tena saddhiṃ attano deyyadhammaṃ āharanti, vaṭṭati. Yāguyā paṭisaṃviditaṃ katvā pūvaṃ vā bhattaṃ vā āharanti, etampi vaṭṭatīti kurundiyaṃ vuttaṃ.

#### 575

**Gilānassā** ti appaṭisaṃviditepi gilānassa anāpatti. **Paṭisaṃvidite vā gilānassa vā sesakan** ti ekassatthāya paṭisaṃviditaṃ katvā āhaṭaṃ, tassa sesakaṃ aññassāpi bhuñjituṃ vaṭṭati. Catunnaṃ pañcannaṃ vā paṭisaṃviditaṃ katvā bahuṃ āhaṭaṃ hoti, aññesampi dātuṃ icchanti, etampi paṭisaṃviditasesakameva, sabbesampi vaṭṭati. Atha adhikameva hoti, sannidhiṃ mocetvā ṭhapitaṃ dutiyadivasepi vaṭṭati. Gilānassa āhaṭāvasesepi eseva nayo. Yaṃ pana appaṭisaṃviditameva katvā ābhataṃ, taṃ bahiārāmaṃ pesetvā paṭisaṃviditaṃ kāretvā āharāpetabbaṃ, bhikkhūhi vā gantvā antarāmagge gahetabbaṃ. Yampi vihāramajjhena gacchantā vā vanacarakādayo vā vanato āharitvā denti, purimanayen’eva paṭisaṃviditaṃ kāretabbaṃ. **Tatthajātakan** ti ārāme jātakameva; mūlakhādanīyādiṃ aññena kappiyaṃ katvā dinnaṃ paribhuñjato anāpatti. Sace pana taṃ gāmaṃ haritvā pacitvā āharanti, na vaṭṭati. Paṭisaṃviditaṃ kāretabbaṃ. Sesamettha uttānameva.

Kathinasamuṭṭhānaṃ – kiriyākiriyaṃ, nosaññāvimokkhaṃ, acittakaṃ, paṇṇattivajjaṃ, kāyakammaṃ, vacīkammaṃ, ticittaṃ, tivedananti.

{{<eop>}}Catutthapāṭidesanīyaṃ.{{</eop>}}

{{<eof>}}
    Samantapāsādikāya vinayasaṃvaṇṇanāya<br>
    Pāṭidesanīyavaṇṇanā niṭṭhitā.<br>
    Pāṭidesanīyakaṇḍaṃ niṭṭhitaṃ.
{{</eof>}}