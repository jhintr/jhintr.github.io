---
title: "Pavāraṇākkhandhakaṃ"
subtitle: ""
language: "pi"
date: 2022-07-27T10:53:33+08:00
lastmod: 2022-07-27T10:53:33+08:00
draft: false
brewing: false
weight: 304
---

## Aphāsukavihārakathā

#### 209

Pavāraṇākkhandhake – **neva ālapeyyāma na sallapeyyāmā** ti ettha **ālāpo** nāma paṭhamavacanaṃ; **sallāpo** pacchimavacanaṃ. **Hatthavilaṅghakenā** ti hatthukkhepakena. **Pasusaṃvāsan** ti pasūnaṃ viya saṃvāsaṃ. Pasavopi hi attano uppannaṃ sukhadukkhaṃ aññamaññassa na ārocenti, paṭisanthāraṃ na karonti, tathā etepi na akaṃsu; tasmā nesaṃ saṃvāso “pasusaṃvāso” ti vuccati. Esa nayo sabbattha. **Na bhikkhave mūgabbataṃ titthiyasamādānan** ti “imaṃ temāsaṃ na kathetabban” ti evarūpaṃ vatasamādānaṃ na kātabbaṃ; adhammakatikā hesā. **Aññamaññānulomatā** ti aññamaññaṃ vattuṃ anulomabhāvo. “Vadantu maṃ āyasmanto” ti hi vadantaṃ sakkā hoti kiñci vattuṃ; na itaraṃ. **Āpattivuṭṭhānatā vinayapurekkhāratā** ti āpattīhi vuṭṭhānabhāvo vinayaṃ purato katvā caraṇabhāvo. “Vadantu maṃ āyasmanto” ti hi evaṃ vadanto āpattīhi vuṭṭhahissati, vinayañ ca purakkhatvā viharissatīti vuccati.

#### 210

**Suṇātu me bhante saṅgho ajja pavāraṇā, yadi saṅghassa pattakallaṃ, saṅgho pavāreyyā** ti ayaṃ sabbasaṅgāhikā nāma ñatti; evañhi vutte tevācikaṃ dvevācikaṃ ekavācikañca pavāretuṃ vaṭṭati. Samānavassikaṃ na vaṭṭati. “Tevācikaṃ pavāreyyā” ti vutte pana tevācikameva vaṭṭati, aññaṃ na vaṭṭati. “Dvevācikaṃ pavāreyyā” ti vutte dvevācikañca tevācikañca vaṭṭati, ekavācikañca samānavassikañca na vaṭṭati. “Ekavācikaṃ pavāreyyā” ti vutte pana ekavācika-dvevācika-tevācikāni vaṭṭanti, samānavassikameva na vaṭṭati. “Samānavassikan” ti vutte sabbaṃ vaṭṭati.

#### 211

**Acchantī** ti nisinnāva honti, na uṭṭhahanti. **Tadamantarā** ti tadantarā; tāvatakaṃ kālanti attho.

## Pavāraṇābhedakathā

#### 212

**Cātuddasikā ca pannarasikā cā** ti ettha cātuddasikāya “ajja pavāraṇā cātuddasī” ti evaṃ pubbakiccaṃ kātabbaṃ, pannarasikāya “ajja pavāraṇā pannarasī” ti.

Pavāraṇakammesu sace ekasmiṃ vihāre pañcasu bhikkhūsu vasantesu ekassa pavāraṇaṃ āharitvā cattāro gaṇañattiṃ ṭhapetvā pavārenti, catūsu tīsu vā vasantesu ekassa pavāraṇaṃ āharitvā tayo vā dve vā saṅghañattiṃ ṭhapetvā pavārenti, sabbametaṃ adhammenavaggaṃ pavāraṇakammaṃ.

Sace pana sabbe pi pañca janā ekato sannipatitvā gaṇañattiṃ ṭhapetvā pavārenti, cattāro tayo vā dve vā vasantā ekato sannipatitvā saṅghañattiṃ ṭhapetvā pavārenti, sabbametaṃ adhammenasamaggaṃ pavāraṇakammaṃ.

Sace pañcasu janesu ekassa pavāraṇaṃ āharitvā cattāro saṅghañattiṃ ṭhapetvā pavārenti, catūsu tīsu vā ekassa pavāraṇaṃ āharitvā tayo vā dve vā gaṇañattiṃ ṭhapetvā pavārenti, sabbametaṃ dhammenavaggaṃ pavāraṇakammaṃ.

Sace pana sabbe pi pañca janā ekato sannipatitvā saṅghañattiṃ ṭhapetvā pavārenti, cattāro vā tayo vā ekato sannipatitvā gaṇañattiṃ ṭhapetvā pavārenti, dve aññamaññaṃ pavārenti, ekako vasanto adhiṭṭhānapavāraṇaṃ karoti, sabbametaṃ dhammenasamaggaṃ nāma pavāraṇakammanti.

## Pavāraṇādānānujānanakathā

#### 213

**Dinnā hoti pavāraṇā** ti ettha evaṃ dinnāya pavāraṇāya pavāraṇāhārakena saṅghaṃ upasaṅkamitvā evaṃ pavāretabbaṃ – “tisso bhante bhikkhu saṅghaṃ pavāreti diṭṭhena vā sutena vā parisaṅkāya vā, vadatu taṃ bhante saṅgho anukampaṃ upādāya, passanto paṭikarissati. Dutiyampi…pe… tatiyampi bhante tisso bhikkhu saṅghaṃ pavāreti…pe… paṭikarissatī” ti. Sace pana vuḍḍhataro hoti, “āyasmā bhante tisso” ti vattabbaṃ; evañhi tena tassatthāya pavāritaṃ hotī ti.

**Pavāraṇaṃ dentena chandampi dātun** ti ettha chandadānaṃ uposathakkhandhake vuttanayen’eva veditabbaṃ. Idhāpi ca chandadānaṃ avasesakammatthāya. Tasmā sace pavāraṇaṃ dento chandaṃ deti, vuttanayena āhaṭāya pavāraṇāya tena ca bhikkhunā saṅghena ca pavāritameva hoti. Atha pavāraṇameva deti, na chandaṃ, tassa ca pavāraṇāya ārocitāya saṅghena ca pavārite sabbesaṃ suppavāritaṃ hoti, aññaṃ pana kammaṃ kuppati. Sace chandameva deti na pavāraṇaṃ, saṅghassa pavāraṇā ca sesakammāni ca na kuppanti, tena pana bhikkhunā appavāritaṃ hoti. Pavāraṇadivase pana bahisīmāyaṃ pavāraṇaṃ adhiṭṭhahitvā āgatena pi chando dātabbo, tena saṅghassa pavāraṇakammaṃ na kuppati.

#### 218

**Ajja me pavāraṇā** ti ettha sace cātuddasikā hoti, “ajja me pavāraṇā cātuddasī” ti sace pannarasikā “ajja me pavāraṇā pannarasī” ti evaṃ adhiṭṭhātabbaṃ.

#### 219

**Tadahupavāraṇāya āpattin** tiādi vuttanayameva.

## Anāpattipannarasakādikathā

#### 222

**Puna pavāretabban** ti puna pubbakiccaṃ katvā ñattiṃ ṭhapetvā saṅghattherato paṭṭhāya pavāretabbaṃ. Sesaṃ uposathakkhandhakavaṇṇanāyaṃ vuttanayen’eva veditabbaṃ.

#### 228

**Āgantukehi āvāsikānaṃ anuvattitabban** ti “ajja pavāraṇā cātuddasī” ti etadeva pubbakiccaṃ kātabbaṃ. Pannarasikavārepi eseva nayo. **Āvāsikehi nissīmaṃ gantvā pavāretabban** ti assāvasāne ayaṃ pāḷimuttakavinicchayo – sace purimikāya pañca bhikkhū vassaṃ upagatā, pacchimikāyapi pañca, purimehi ñattiṃ ṭhapetvā pavārite pacchimehi tesaṃ santike pārisuddhiuposatho kātabbo, na ekasmiṃ uposathagge dve ñattiyo ṭhapetabbā. Sacepi pacchimikāya upagatā cattāro tayo dve eko vā hoti, eseva nayo. Atha purimikāya cattāro pacchimikāyapi cattāro tayo dve eko vā eseva nayo. Athāpi purimikāya tayo, pacchimikāyapi tayo dve vā, eseva nayo. Idañhettha lakkhaṇaṃ – sace purimikāya upagatehi pacchimikāya upagatā thokatarā c’eva honti samasamā ca, saṅghapavāraṇāya gaṇaṃ pūrenti, saṅghapavāraṇāvasena ñatti ṭhapetabbāti.

Sace pana purimikāya tayo, pacchimikāya eko hoti, tena saddhiṃ te cattāro honti, catunnaṃ saṅghañattiṃ ṭhapetvā pavāretuṃ na vaṭṭati. Gaṇañattiyā pana so gaṇapūrako hoti, tasmā gaṇavasena ñattiṃ ṭhapetvā purimehi pavāretabbaṃ. Itarena tesaṃ santike pārisuddhiuposatho kātabbo. Sace purimikāya dve pacchimikāya dve vā eko vā hoti, eseva nayo. Sace purimikāya eko, pacchimikāyapi eko hoti, ekena ekassa santike pavāretabbaṃ, ekena pārisuddhiuposatho kātabbo. Sace pana purimavassūpagatehi pacchimavassūpagatā ekena pi adhikatarā honti, paṭhamaṃ pātimokkhaṃ uddisitvā pacchā thokatarehi tesaṃ santike pavāretabbaṃ.

Kattikacātumāsiniyā pavāraṇāya pana sace paṭhamaṃ vassūpagatehi mahāpavāraṇāya pavāritehi pacchā upagatā adhikatarā vā samasamā vā honti, pavāraṇāñattiṃ ṭhapetvā pavāretabbaṃ. Tehi pavārite pacchā itarehi pārisuddhiuposatho kātabbo. Atha mahāpavāraṇāya pavāritā bahū bhikkhū honti, pacchimavassūpagatā thokatarā vā eko vā, pātimokkhe uddiṭṭhe pacchā tesaṃ santike tena pavāretabbaṃ.

#### 233

**Na ca bhikkhave appavāraṇāya pavāretabbaṃ, aññatra saṅghasāmaggiyā** ti ettha kosambakasāmaggīsadisāva sāmaggī veditabbā. “Ajja pavāraṇā sāmaggī” ti evañcettha pubbakiccaṃ kātabbaṃ. Ye pana kismiñcideva appamattake pavāraṇaṃ ṭhapetvā samaggā honti, tehi pavāraṇāyameva pavāraṇā kātabbā. Sāmaggīpavāraṇaṃ karontehi ca paṭhamapavāraṇaṃ ṭhapetvā pāṭipadato paṭṭhāya yāva kattikacātumāsinī puṇṇamā, etthantare kātabbā, tato pacchā vā pure vā na vaṭṭati.

## Dvevācikādipavāraṇākathā

#### 234

**Dvevācikaṃ pavāretun** ti ettha ñattiṃ ṭhapentenāpi “yadi saṅghassa pattakallaṃ saṅgho dvevācikaṃ pavāreyyā” ti vattabbaṃ, ekavācike “ekavācikaṃ pavāreyyā” ti, samānavassikepi “samānavassikaṃ pavāreyyā” ti vattabbaṃ, ettha ca bahūpi samānavassā ekato pavāretuṃ labhanti.

## Pavāraṇāṭhapanakathā

#### 236

**Bhāsitāya lapitāya apariyositāyā** ti ettha sabbasaṅgāhikañca puggalikañcāti duvidhaṃ pavāraṇāṭhapanaṃ. Tattha sabbasaṅgāhike “suṇātu me bhante saṅgho…pe… saṅgho tevācikaṃ pavāre” iti sukārato yāva rekāro, tāva bhāsitā lapitā apariyositāva hoti pavāraṇā. Etthantare ekapadepi ṭhapentena ṭhapitā hoti pavāraṇā. ‘Yya’kāre pana patte pariyositā hoti, tasmā tato paṭṭhāya ṭhapentena ṭhapitāpi aṭṭhapitā hoti. Puggalikaṭhapane pana – “saṅghaṃ bhante pavāremi…pe… tatiyampi bhante saṅghaṃ pavāremi diṭṭhena vā…pe… passanto paṭī” ti saṅkārato yāva ayaṃ sabbapacchimo ‘ṭi’kāro tāva bhāsitā lapitā apariyositāva hoti pavāraṇā, etthantare ekapadepi ṭhapentena ṭhapitā hoti pavāraṇā, “karissāmī” ti vutte pana pariyositā hoti, tasmā “karissāmī” ti etasmiṃ pade patte ṭhapitāpi aṭṭhapitā hoti. Esa nayo dvevācikaekavācikasamānavassikāsupi. Etāsupi hi ṭikārāvasānaṃ yeva ṭhapanakhettanti.

#### 237

**Anuyuñjiyamāno** ti “kimhi naṃ ṭhapesī” ti parato vuttanayena pucchiyamāno. **Omadditvā** ti etāni “alaṃ bhikkhu mā bhaṇḍanan” ti ādīni vacanāni vatvā, vacanomaddanā hi idha omaddanāti adhippetā. **Anuddhaṃsitaṃ paṭijānātī** ti “amūlakena pārājikena anuddhaṃsito ayaṃ mayā” ti evaṃ paṭijānāti. **Yathādhamman** ti saṅghādisesena anuddhaṃsane pācittiyaṃ; itarehi dukkaṭaṃ. **Nāsetvā** ti liṅganāsanāya nāsetvā.

#### 238

**Sāssa yathādhammaṃ paṭikatā** ti ettakameva vatvā pavārethāti vattabbā, asukā nāma āpattīti idaṃ pana na vattabbaṃ, etañhi kalahassa mukhaṃ hoti.

## Vatthuṭhapanādikathā

#### 239

**Idaṃ vatthu paññāyati na puggalo** ti ettha corā kira araññavihāre pokkharaṇito macche gahetvā pacitvā khāditvā agamaṃsu. So taṃ vippakāraṃ disvā ārāme vā kiñci dhuttena kataṃ vippakāraṃ disvā “bhikkhussa iminā kammena bhavitabban” ti sallakkhetvā evam āha. **Vatthuṃ ṭhapetvā saṅgho pavāreyyā** ti “yadā taṃ puggalaṃ jānissāma, tadā naṃ codessāma. Idāni pana saṅgho pavāretū” ti ayam ettha attho. **Idāneva naṃ vadehī** ti sace iminā vatthunā kañci puggalaṃ parisaṅkasi, idāneva naṃ apadisāhīti attho. Sace apadisati, taṃ puggalaṃ anuvijjitvā pavāretabbaṃ; no ce apadisati, upaparikkhitvā jānissāmāti pavāretabbaṃ.

**Ayaṃ puggalo paññāyati na vatthū** ti ettha eko bhikkhu mālāgandhavilepanehi cetiyaṃ vā pūjesi, ariṭṭhaṃ vā pivi, tassa tadanurūpo sarīragandho ahosi; so taṃ gandhaṃ sandhāya “imassa bhikkhuno evarūpo sarīragandho” ti vatthuṃ pakāsento evam āha. **Puggalaṃ ṭhapetvā saṅgho pavāreyyā** ti etaṃ puggalaṃ ṭhapetvā saṅgho pavāretu. **Idāneva naṃ vadehī** ti yaṃ tvaṃ puggalaṃ ṭhapesi, tassa puggalassa idāneva dosaṃ vada. Sace ayamassa dosoti vadati, taṃ puggalaṃ sodhetvā pavāretabbaṃ. Atha nāhaṃ jānāmīti vadati, upaparikkhitvā jānissāmāti pavāretabbaṃ.

**Idaṃ vatthu ca puggalo ca paññāyatī** ti purimanayen’eva corehi macche gahetvā pacitvā paribhuttaṭṭhānañca gandhādīhi nahānaṭṭhānañca disvā “pabbajitassa kamman” ti maññamāno so evam āha. **Idāneva naṃ vadehī** ti idāneva tena vatthunā parisaṅkitaṃ puggalaṃ vadehi; idaṃ pana ubhayampi disvā diṭṭhakālato paṭṭhāya vinicchinitvā va pavāretabbaṃ. **Kallaṃ vacanāyā** ti kallaṃ codanāya; codetuṃ vaṭṭatīti attho. Kasmā? Pavāraṇato pubbe avinicchitattā pacchā ca disvā coditattāti. **Ukkoṭanakaṃ pācittiyan** ti idañhi ubhayaṃ pubbe pavāraṇāya disvā vinicchinitvā va bhikkhū pavārenti, tasmā puna taṃ ukkoṭentassa āpatti.

## Bhaṇḍanakārakavatthukathā

#### 240

**Dve tayo uposathe cātuddasike kātun** ti ettha catutthapañcamā dve, tatiyo pana pakatiyāpi catuddasikoyevāti. Tasmā tatiyacatutthā vā tatiyacatutthapañcamā vā dve tayo cātuddasikā kātabbā. Atha catutthe kate suṇanti, pañcamo cātuddasiko kātabbo. Evam pi dve cātuddasikā honti. Evaṃ karontā bhaṇḍanakārakānaṃ terase vā cātuddase vā ime pannarasīpavāraṇaṃ pavāressanti. Evaṃ pavārentehi ca bahisīmāya sāmaṇere ṭhapetvā “te āgacchantī” ti sutvā lahuṃ lahuṃ sannipatitvā pavāretabbaṃ. Etamatthaṃ dassetuṃ “te ce bhikkhave…pe… tathā karontū” ti vuttaṃ.

**Asaṃvihitā** ti saṃvidahanarahitā āgamanajānanatthāya akatasaṃvidahitā; aviññātāva hutvāti attho. **Tesaṃ vikkhitvā** ti “kilantattha muhuttaṃ vissamathā” ti ādinā nayena sammohaṃ katvāti attho. **No ce labhethā** ti no ce bahisīmaṃ gantuṃ labheyyuṃ; bhaṇḍanakārakānaṃ sāmaṇerehi ca daharabhikkhūhi ca nirantaraṃ anubaddhāva honti. **Āgame juṇhe** ti yaṃ sandhāya āgame juṇhe pavāreyyāmāti ñattiṃ ṭhapesuṃ, tasmiṃ āgame juṇhe komudiyā cātumāsiniyā akāmā pavāretabbaṃ, avassaṃ pavāretabbaṃ, na hi taṃ atikkamitvā pavāretuṃ labbhati. **Tehi ce bhikkhave bhikkhūhi pavāriyamāne** ti evaṃ cātumāsiniyā pavāriyamāne.

## Pavāraṇāsaṅgahakathā

#### 241

**Aññataro phāsuvihāro** ti taruṇasamatho vā taruṇavipassanā vā. **Paribāhirā bhavissāmā** ti anibaddharattiṭṭhānadivāṭṭhānādibhāvena bhāvanānuyogaṃ sampādetuṃ asakkontā bāhirā bhavissāma. **Sabbeheva ekajjhaṃ sannipatitabban** ti iminā chandadānaṃ paṭikkhipati. Bhinnassa hi saṅghassa samaggakaraṇakāle tiṇavatthārakasamathe imasmiñ ca pavāraṇāsaṅgaheti imesu tīsu ṭhānesu chandaṃ dātuṃ na vaṭṭati. Pavāraṇāsaṅgaho nāmāyaṃ vissaṭṭhakammaṭṭhānānaṃ thāmagatasamathavipassanānaṃ sotāpannādīnañca na dātabbo. Taruṇasamathavipassanālābhino pana sabbe vā hontu, upaḍḍhā vā, ekapuggalo vā ekassapi vasena dātabboyeva. Dinne pavāraṇāsaṅgahe antovasse parihārova hoti, āgantukā tesaṃ senāsanaṃ gahetuṃ na labhanti. Tehipi chinnavassehi na bhavitabbaṃ, pavāretvā pana antarāpi cārikaṃ pakkamituṃ labhantīti dassanatthaṃ **“tehi ce bhikkhave”** ti ādim āha. Sesaṃ sabbattha uttānamevāti.

{{<eof>}}Pavāraṇākkhandhakavaṇṇanā niṭṭhitā.{{</eof>}}