---
title: "Sekhiyakaṇḍaṃ"
subtitle: ""
lang: "pi"
date: 2022-07-27T10:44:40+08:00
lastmod: 2022-07-27T10:44:40+08:00
draft: false
brewing: false
weight: 203
---

### 1. Parimaṇḍalavaggavaṇṇanā

> Yāni sikkhitasikkhena, **sekhiyānī** ti tādinā;  
> Bhāsitāni ayaṃ dāni, tesampi vaṇṇanākkamo.

##### 576

Tattha **parimaṇḍalan** ti samantato maṇḍalaṃ. **Nābhimaṇḍalaṃ jāṇumaṇḍalan** ti uddhaṃ nābhimaṇḍalaṃ adho jāṇumaṇḍalaṃ paṭicchādentena jāṇumaṇḍalassa heṭṭhā jaṅghaṭṭhikato paṭṭhāya aṭṭhaṅgulamattaṃ nivāsanaṃ otāretvā nivāsetabbaṃ, tato paraṃ otārentassa dukkaṭanti vuttaṃ. Yathā nisinnassa jāṇumaṇḍalato heṭṭhā caturaṅgulamattaṃ paṭicchannaṃ hotīti mahāpaccariyaṃ vuttaṃ; evaṃ nivāsentassa pana nivāsanaṃ pamāṇikaṃ vaṭṭati. Tatridaṃ pamāṇaṃ – dīghato muṭṭhipañcakaṃ, tiriyaṃ aḍḍhateyyahatthaṃ. Tādisassa pana alābhe tiriyaṃ dvihatthapamāṇampi vaṭṭati jāṇumaṇḍalapaṭicchādanatthaṃ, nābhimaṇḍalaṃ pana cīvarenāpi sakkā paṭicchādetunti. Tattha ekapaṭṭacīvaraṃ evaṃ nivatthampi nivatthaṭṭhāne na tiṭṭhati, dupaṭṭaṃ pana tiṭṭhati.

**Olambento nivāseti āpatti dukkaṭassā** ti ettha na kevalaṃ purato ca pacchato ca olambetvā nivāsentasseva dukkaṭaṃ, ye panaññe “tena kho pana samayena chabbaggiyā bhikkhū gihinivatthaṃ nivāsenti hatthisoṇḍakaṃ macchavālakaṃ catukkaṇṇakaṃ tālavaṇṭakaṃ satavalikaṃ nivāsentī”tiādinā <small>(cūḷava. 280)</small> nayena khandhake nivāsanadosā vuttā, tathā nivāsentassāpi dukkaṭameva. Te sabbe vuttanayena parimaṇḍalaṃ nivāsentassa na honti. Ayam ettha saṅkhepo, vitthārato pana tattheva āvi bhavissati.

**Asañciccā** ti purato vā pacchato vā olambetvā nivāsessāmīti evaṃ asañcicca; atha kho parimaṇḍalaṃyeva nivāsessāmīti virajjhitvā aparimaṇḍalaṃ nivāsentassa anāpatti. **Assatiyā** ti aññavihitassāpi tathā nivāsentassa anāpatti. **Ajānantassā** ti ettha nivāsanavattaṃ ajānantassa mokkho natthi. Nivāsanavattañhi sādhukaṃ uggahetabbaṃ, tassa anuggahaṇamevassa anādariyaṃ. Taṃ pana sañcicca anuggaṇhantassa yujjati, tasmā uggahitavattopi yo āruḷhabhāvaṃ vā oruḷhabhāvaṃ vā na jānāti, tassa anāpatti. Kurundiyaṃ pana “parimaṇḍalaṃ nivāsetuṃ ajānantassa anāpattī”ti vuttaṃ. Yo pana sukkhajaṅgho vā mahāpiṇḍikamaṃso vā hoti, tassa sāruppatthāya jāṇumaṇḍalato aṭṭhaṅgulādhikampi otāretvā nivāsetuṃ vaṭṭati.

**Gilānassā** ti jaṅghāya vā pāde vā vaṇo hoti, ukkhipitvā vā otāretvā vā nivāsetuṃ vaṭṭati. **Āpadāsū** ti vāḷamigā vā corā vā anubandhanti, evarūpāsu āpadāsu anāpatti. Sesamettha uttānameva.

Paṭhamapārājikasamuṭṭhānaṃ – kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, akusalacittaṃ, dukkhavedananti. Phussadevatthero “acittakaṃ, paṇṇattivajjaṃ, tivedanan”ti āha. Upatissatthero pana “anādariyaṃ paṭiccā”ti vuttattā “lokavajjaṃ, akusalacittaṃ, dukkhavedanan”ti āha.

##### 577

**Parimaṇḍalaṃ pārupitabban** ti “tena kho pana samayena chabbaggiyā bhikkhū gihipārutaṃ pārupantī”ti <small>(cūḷava. 280)</small> evaṃ vuttaṃ anekappakāraṃ gihipārupanaṃ apārupitvā idha vuttanayen’eva ubho kaṇṇe samaṃ katvā pārupanavattaṃ pūrentena parimaṇḍalaṃ pārupitabbaṃ. Imāni ca dve sikkhāpadāni avisesena vuttāni. Tasmā vihārepi antaragharepi parimaṇḍalameva nivāsetabbañca pārupitabbañcāti. Samuṭṭhānādīni paṭhamasikkhāpade vuttanayen’eva veditabbāni saddhiṃ theravādena.

##### 578

**Kāyaṃ vivaritvā** ti jattumpi urampi vivaritvā. **Suppaṭicchannenā** ti na sasīsaṃ pārutena; atha kho gaṇṭhikaṃ paṭimuñcitvā anuvātantena gīvaṃ paṭicchādetvā ubho kaṇṇe samaṃ katvā paṭisaṃharitvā yāva maṇibandhaṃ paṭicchādetvā antaraghare gantabbaṃ. Dutiyasikkhāpade – galavāṭakato paṭṭhāya sīsaṃ maṇibandhato paṭṭhāya hatthe piṇḍikamaṃsato ca paṭṭhāya pāde vivaritvā nisīditabbaṃ.

##### 579

**Vāsūpagatassā** ti vāsatthāya upagatassa rattibhāge vā divasabhāge vā kāyaṃ vivaritvāpi nisīdato anāpatti.

##### 580

**Susaṃvuto** ti hatthaṃ vā pādaṃ vā akīḷāpento; suvinītoti attho.

##### 582

**Okkhittacakkhū** ti heṭṭhā khittacakkhu hutvā. **Yugamattaṃ pekkhamāno** ti yugayuttako hi danto ājāneyyo yugamattaṃ pekkhati, purato catuhatthappamāṇaṃ bhūmibhāgaṃ; imināpi ettakaṃ pekkhantena gantabbaṃ. **Yo anādariyaṃ paṭicca tahaṃ tahaṃ olokento** ti yo taṃtaṃdisābhāgaṃ pāsādaṃ kūṭāgāraṃ vīthiṃ olokento gacchati, āpatti dukkaṭassa. Ekasmiṃ pana ṭhāne ṭhatvā hatthiassādiparissayābhāvaṃ oloketuṃ vaṭṭati. Nisīdantenāpi okkhittacakkhunāva nisīditabbaṃ.

##### 584

**Ukkhittakāyā** ti ukkhepena; itthambhūtalakkhaṇe karaṇavacanaṃ ekato vā ubhato vā ukkhittacīvaro hutvāti attho. Antoindakhīlato paṭṭhāya na evaṃ gantabbaṃ. Nisinnakāle pana dhamakaraṇaṃ nīharantenāpi cīvaraṃ anukkhipitvāva nīharitabbanti.

<p class="text-center text-muted">Paṭhamo vaggo.</p>

### 2. Ujjagghikavaggavaṇṇanā

##### 586

**Ujjagghikāyā** ti mahāhasitaṃ hasanto. Vuttanayenevettha karaṇavacanaṃ.

##### 588

**Appasaddo antaraghare** ti ettha kittāvatā appasaddo hoti? Dvādasahatthe gehe ādimhi saṅghatthero, majjhe dutiyatthero, ante tatiyattheroti evaṃ nisinnesu saṅghatthero dutiyena saddhiṃ manteti, dutiyatthero tassa saddañceva suṇāti, kathañca vavatthapeti. Tatiyatthero pana saddameva suṇāti, kathaṃ na vavatthapeti. Ettāvatā appasaddo hoti. Sace pana tatiyatthero kathaṃ vavatthapeti, mahāsaddo nāma hoti.

##### 590

**Kāyaṃ paggahetvā** ti niccalaṃ katvā ujukena kāyena samena iriyāpathena gantabbañceva nisīditabbañca.

##### 592

**Bāhuṃ paggahetvā** ti niccalaṃ katvā.

##### 594

**Sīsaṃ paggahetvā** ti niccalaṃ ujuṃ ṭhapayitvā.

<p class="text-center text-muted">Dutiyo vaggo.</p>

### 3. Khambhakatavaggavaṇṇanā

##### 596-8

**Khambhakato** nāma kaṭiyaṃ hatthaṃ ṭhapetvā katakhambho. **Oguṇṭhito** ti sasīsaṃ pāruto.

##### 600

**Ukkuṭikāyā** ti ettha ukkuṭikā vuccati paṇhiyo ukkhipitvā aggapādehi vā, aggapāde vā ukkhipitvā paṇhīhiyeva vā bhūmiṃ phusantassa gamanaṃ. Karaṇavacanaṃ pan’ettha vuttalakkhaṇameva.

##### 601

**Dussapallatthikāyā** ti ettha āyogapallatthikāpi dussapallatthikā eva.

##### 602

**Sakkaccan** ti satiṃ upaṭṭhapetvā.

##### 603

**Ākirantepī** ti piṇḍapātaṃ dentepi. **Pattasaññī** ti patte saññaṃ katvā.

##### 604

**Samasūpako** nāma yattha bhattassa catutthabhāgappamāṇo sūpo hoti. **Muggasūpo māsasūpo** ti ettha kulatthādīhi katasūpāpi saṅgahaṃ gacchantiyevāti mahāpaccariyaṃ vuttaṃ. **Rasarase** ti ettha ṭhapetvā dve sūpe avasesāni oloṇīsākasūpeyyamaccharasamaṃsarasādīni rasarasāti veditabbāni. Taṃ rasarasaṃ bahumpi gaṇhantassa anāpatti.

##### 605

**Samatittikan** ti samapuṇṇaṃ samabharitaṃ. **Thūpīkataṃ piṇḍapātaṃ paṭiggaṇhāti, āpatti dukkaṭassā** ti ettha thūpīkato nāma pattassa antomukhavaṭṭilekhaṃ atikkamitvā kato; patte pakkhitto racito pūritoti attho. Evaṃ kataṃ agahetvā antomukhavaṭṭilekhāsamappamāṇo gahetabbo.

Tattha thūpīkataṃ nāma “pañcahi bhojanehi katan”ti abhayatthero āha. Tipiṭakacūḷanāgatthero pana “piṇḍapāto nāma yāgupi bhattampi khādanīyampi cuṇṇapiṇḍopi dantakaṭṭhampi dasikasuttampī”ti idaṃ suttaṃ vatvā dasikasuttampi thūpīkataṃ na vaṭṭatīti āha. Tesaṃ vādaṃ sutvā bhikkhū rohaṇaṃ gantvā cūḷasumanattheraṃ pucchiṃsu – “bhante thūpīkatapiṇḍapāto kena paricchinno”ti? Tesañca therānaṃ vādaṃ ārocesuṃ. Thero sutvā āha – “aho, cūḷanāgo sāsanato bhaṭṭho, ahaṃ etassa sattakkhattuṃ vinayaṃ vācento na kadāci evaṃ avacaṃ, ayaṃ kuto labhitvā evaṃ vadasī”ti. Bhikkhū theraṃ yāciṃsu – “kathetha dāni, bhante, kena paricchinno”ti? “Yāvakālikenāvuso”ti thero āha. Tasmā yaṃkiñci yāgubhattaṃ vā phalāphalaṃ vā āmisajātikaṃ samatittikameva gahetabbaṃ. Tañca kho adhiṭṭhānupagena pattena, itarena pana thūpīkatampi vaṭṭati. Yāmakālikasattāhakālikayāvajīvikāni pana adhiṭṭhānupagapattepi thūpīkatāni vaṭṭanti. Dvīsu pattesu bhattaṃ gahetvā ekasmiṃ pūretvā vihāraṃ pesetuṃ vaṭṭatīti mahāpaccariyaṃ pana vuttaṃ. Yaṃ patte pakkhipiyamānaṃ pūvaucchukhaṇḍaphalāphalādi heṭṭhā orohati, taṃ thūpīkataṃ nāma na hoti. Pūvavaṭaṃsakaṃ ṭhapetvā piṇḍapātaṃ denti, thūpīkatameva hoti. Pupphavaṭaṃsakatakkolakaṭukaphalādivaṭaṃsake pana ṭhapetvā dinnaṃ thūpīkataṃ na hoti. Bhattassa upari thālakaṃ vā pattaṃ vā ṭhapetvā pūretvā gaṇhāti, thūpīkataṃ nāma na hoti. Kurundiyampi vuttaṃ – “thālake vā paṇṇe vā pakkhipitvā taṃ pattamatthake ṭhapetvā denti, pāṭekkabhājanaṃ vaṭṭatī”ti.

Idha anāpattiyaṃ gilāno na āgato, tasmā gilānassapi thūpīkataṃ na vaṭṭati. Sabbattha pana paṭiggahetumeva na vaṭṭati. Paṭiggahitaṃ pana supaṭiggahitameva hoti, paribhuñjituṃ vaṭṭatīti.

<p class="text-center text-muted">Tatiyo vaggo.</p>

### 4. Sakkaccavaggavaṇṇanā

##### 606

**Sakkaccan** ti etthāpi asakkaccaṃ paṭiggahaṇeyeva āpatti, paṭiggahitaṃ pana supaṭiggahitameva. Sakkaccanti ca pattasaññīti cāti ubhayaṃ vuttanayameva.

##### 608

**Sapadānan** ti tattha tattha odhiṃ akatvā anupaṭipāṭiyā. **Samasūpake** vattabbaṃ vuttameva.

##### 610

**Thūpakato** ti matthakato; vemajjhatoti attho.

##### 611

**Paṭicchādetvā dentī** ti māghātasamayādīsu paṭicchannaṃ byañjanaṃ katvā denti. Viññattiyaṃ vattabbaṃ natthi.

##### 614

**Ujjhānasaññī** sikkhāpadepi gilāno na muccati.

##### 615

**Nātimahanto kabaḷo** ti mayūraṇḍaṃ atimahantaṃ, kukkuṭaṇḍaṃ atikhuddakaṃ, tesaṃ vemajjhappamāṇo. **Khajjake** ti ettha mūlakhādanīyādi sabbaṃ gahetabbaṃ.

<p class="text-center text-muted">Catuttho vaggo.</p>

### 5. Kabaḷavaggavaṇṇanā

##### 617

**Anāhaṭe** ti anāharite; mukhadvāraṃ asampāpiteti attho.

##### 618

**Sabbaṃ hatthan** ti sakalahatthaṃ.

##### 619

**Sakabaḷenā** ti ettha dhammaṃ kathento harītakaṃ vā laṭṭhimadhukaṃ vā mukhe pakkhipitvā katheti. Yattakena vacanaṃ aparipuṇṇaṃ na hoti, tattake mukhamhi sante kathetuṃ vaṭṭati.

##### 620

**Piṇḍukkhepakan** ti piṇḍaṃ ukkhipitvā ukkhipitvā.

##### 621

**Kabaḷāvacchedakan** ti kabaḷaṃ avacchinditvā avacchinditvā.

##### 622

**Avagaṇḍakārakan** ti makkaṭo viya gaṇḍe katvā katvā.

##### 623

**Hatthaniddhunakan** ti hatthaṃ niddhunitvā niddhunitvā.

##### 624

**Sitthāvakārakan** ti sitthāni avakiritvā avakiritvā.

##### 625

**Jivhānicchārakan** ti jivhaṃ nicchāretvā nicchāretvā.

##### 626

**Capucapukārakan** ti capu capūti evaṃ saddaṃ katvā katvā.

<p class="text-center text-muted">Pañcamo vaggo.</p>

### 6. Surusuruvaggavaṇṇanā

##### 627

**Surusurukārakan** ti surusurūti evaṃ saddaṃ katvā katvā. **Davo** ti parihāsavacanaṃ; taṃ yena kenaci pariyāyena “kiṃ buddho, silakabuddho, paṭibuddho; kiṃ dhammo, godhammo, ajadhammo; kiṃ saṅgho, migasaṅgho, pasusaṅgho”tiādinā nayena tīṇi ratanāni ārabbha na kātabbanti attho.

##### 628

**Hatthanillehakan** ti hatthaṃ nillehitvā nillehitvā. Bhuñjantena hi aṅgulimattampi nillehituṃ na vaṭṭati. Ghanayāguphāṇitapāyāsādike pana aṅgulīhi gahetvā aṅguliyo mukhe pavesetvā bhuñjituṃ vaṭṭati. **Pattanillehakaoṭṭhanillehakesu** pi eseva nayo. Tasmā ekaṅguliyāpi patto na nillehitabbo, ekaoṭṭhopi jivhāya na nillehitabbo, oṭṭhamaṃsehi eva pana gahetvā anto pavesetuṃ vaṭṭati.

##### 631

**Kokanade** ti evaṃnāmake. **Kokanadan** ti padumaṃ vuccati, so ca pāsādo padumasaṇṭhāno, tenassa kokanadotveva nāmaṃ akaṃsu. **Na sāmisena hatthena pānīyathālakan** ti etaṃ paṭikkūlavasena paṭikkhittaṃ, tasmā saṅghikampi puggalikampi gihisantakampi attano santakampi saṅkhampi sarāvampi thālakampi na gahetabbameva, gaṇhantassa dukkaṭaṃ. Sace pana hatthassa ekadeso āmisamakkhito na hoti, tena padesena gahetuṃ vaṭṭati.

##### 632

**Uddharitvā vā** ti sitthāni udakato uddharitvā ekasmiṃ ṭhāne rāsiṃ katvā udakaṃ chaḍḍeti. **Bhinditvā vā** ti sitthāni bhinditvā udakagatikāni katvā chaḍḍeti. **Paṭiggahe vā** ti paṭiggahena paṭicchanto naṃ paṭiggahe chaḍḍeti. **Nīharitvā** ti bahi nīharitvā chaḍḍeti; evaṃ chaḍḍentassa anāpatti.

##### 634

**Setacchattan** ti vatthapaliguṇṭhitaṃ paṇḍaracchattaṃ. **Kilañjacchattan** ti vilīvacchattaṃ. **Paṇṇacchattan** ti tālapaṇṇādīhi yehi kehici kataṃ. **Maṇḍalabaddhaṃ salākabaddhan** ti idaṃ pana tiṇṇampi chattānaṃ pañjaradassanatthaṃ vuttaṃ. Tāni hi maṇḍalabaddhāni ceva honti salākabaddhāni ca. Yampi tatthajātakadaṇḍakena kataṃ ekapaṇṇacchattaṃ hoti, tampi chattameva. Etesu yaṃkiñci chattaṃ pāṇimhi assāti **chattapāṇi**. So taṃ chattaṃ dhārayamāno vā aṃse vā katvā ūrumhi vā ṭhapetvā yāva hatthena na muccati, tāvassa dhammaṃ desetuṃ na vaṭṭati, desentassa vuttanayena dukkaṭaṃ. Sace panassa añño chattaṃ dhāreti, chattapādukāya vā ṭhitaṃ hoti, hatthato apagatamatte chattapāṇi nāma na hoti. Tassa dhammaṃ desetuṃ vaṭṭati. Dhammaparicchedo pan’ettha padasodhamme vuttanayen’eva veditabbo.

##### 635

**Daṇḍapāṇissā** ti ettha daṇḍo nāma majjhimassa purisassa catuhatthappamāṇo daṇḍapāṇibhāvo panassa chattapāṇimhi vuttanayen’eva veditabbo.

##### 636

**Satthapāṇimhi** pi eseva nayo. Asiṃ sannahitvā ṭhitopi hi satthapāṇisaṅkhyaṃ na gacchati.

##### 637

**Āvudhapāṇissā** ti ettha kiñcāpi vuttaṃ – “āvudhaṃ nāma cāpo kodaṇḍo”ti, atha kho sabbāpi dhanuvikati saddhiṃ saravikatiyā āvudhanti veditabbaṃ. Tasmā saddhiṃ vā sarena dhanuṃ gahetvā suddhadhanuṃ vā suddhasaraṃ vā sajiyadhanuṃ vā nijjiyadhanuṃ vā gahetvā ṭhitassa vā nisinnassa vā dhammo desetuṃ na vaṭṭati. Sace panassa dhanuṃ kaṇṭhepi paṭimukkaṃ hoti, yāva hatthena na gaṇhāti, tāva dhammaṃ desetuṃ vaṭṭatiyevāti.

<p class="text-center text-muted">Chaṭṭho vaggo.</p>

### 7. Pādukavaggavaṇṇanā

##### 638

**Akkantassā** ti chattadaṇḍake aṅgulantaraṃ appavesetvā kevalaṃ pādukaṃ akkamitvā ṭhitassa. **Paṭimukkassā** ti paṭimuñcitvā ṭhitassa. Upāhanāyapi eseva nayo. **Omukko** ti pan’ettha paṇhikabaddhaṃ omuñcitvā ṭhito vuccati.

##### 640

**Yānagatassā** ti ettha sacepi dvīhi janehi hatthasaṅghāṭena gahito, sāṭake vā ṭhapetvā vaṃsena vayhati, ayutte vā vayhādike yāne, visaṅkharitvā vā ṭhapite cakkamattepi nisinno yānagatotveva saṅkhyaṃ gacchati. Sace pana dvepi ekayāne nisinnā honti, vaṭṭati. Visuṃ nisinnesupi ucce yāne nisinnena nīce nisinnassa desetuṃ vaṭṭati, samappamāṇepi vaṭṭati. Purime yāne nisinnena pacchime nisinnassa vaṭṭati. Pacchime pana uccatarepi nisinnena desetuṃ na vaṭṭati.

##### 641

**Sayanagatassā** ti antamaso kaṭasārakepi pakatibhūmiyampi nipannassa uccepi mañcapīṭhe vā bhūmipadese vā ṭhitena nisinnena vā desetuṃ na vaṭṭati. Sayanagatena pana sayanagatassa uccatare vā samappamāṇe vā nipannena desetuṃ vaṭṭati. Nipannena ca ṭhitassa vā nisinnassa vā desetuṃ vaṭṭati, nisinnenāpi ṭhitassa vā nisinnassa vā vaṭṭati. Ṭhitena ṭhitasseva vaṭṭati.

##### 642

**Pallatthikāyā** ti āyogapallatthikāya vā hatthapallatthikāya vā dussapallatthikāya vā yāya kāyaci pallatthikāya nisinnassa agilānassa desetuṃ na vaṭṭati.

##### 643

**Veṭhitasīsassā** ti dussaveṭhanena vā moḷiādīhi vā yathā kesanto na dissati; evaṃ veṭhitasīsassa.

##### 644

**Oguṇṭhitasīsassā** ti sasīsaṃ pārutassa.

##### 645

**Chamāyaṃ nisinnenā** ti bhūmiyaṃ nisinnena. **Āsane nisinnassā** ti antamaso vatthampi tiṇānipi santharitvā nisinnassa.

##### 647

**Chapakassā** ti caṇḍālassa. **Chapakī** ti caṇḍālī. **Nilīno** ti paṭicchanno hutvā. **Yatra hi nāmā** ti yo hi nāma. **Sabbamidaṃ carimaṃ katanti tattheva paripatī** ti “sabbo ayaṃ loko saṅkaraṃ gato nimmariyādo”ti imaṃ vacanaṃ vatvā tattheva tesaṃ dvinnampi antarā rukkhato patito. Patitvā ca pana ubhinnampi purato ṭhatvā imaṃ gāthaṃ abhāsi –

“Ubho atthaṃ na jānanti…pe… asmā kumbhamivābhidā”ti.

Tattha **ubho atthaṃ na jānantī** ti dvepi janā pāḷiyā atthaṃ na jānanti. **Dhammaṃ na passare** ti pāḷiṃ na passanti. Katame te ubhoti? **“Yo cāyaṃ mantaṃ vāceti, yo cādhammenadhīyatī”** ti. Evaṃ brāhmaṇañca rājānañca ubhopi adhammikabhāve ṭhapesi.

Tato brāhmaṇo **sālīnan** ti gāthamāha. Tassattho – jānāmahaṃ bho “ayaṃ adhammo”ti; api ca kho mayā dīgharattaṃ saputtadāraparijanena rañño santako sālīnaṃ odano bhutto. **Sucimaṃsūpasecano** ti nānappakāravikatisampāditaṃ sucimaṃsūpasecanaṃ missīkaraṇamassāti **sucimaṃsūpasecano. Tasmā dhamme na vattāmī** ti yasmā evaṃ mayā rañño odano bhutto, aññe ca bahū lābhā laddhā, tasmā dhamme ahaṃ na vattāmi udare baddho hutvā, na dhammaṃ ajānanto. Ayañ hi dhammo ariyehi vaṇṇito pasattho thomitoti jānāmi.

Atha naṃ chapako **“dhiratthū”** tiādinā gāthādvayena ajjhabhāsi. Tassattho – yo tayā dhanalābho ca yasalābho ca laddho, dhiratthu taṃ dhanalābhaṃ yasalābhañca brāhmaṇa. Kasmā? Yasmā ayaṃ tayā laddho lābho āyatiṃ apāyesu vinipātanahetunā sampati ca adhammacaraṇena vutti nāma hoti. Evarūpā yā vutti āyatiṃ vinipātena idha adhammacaraṇena vā nippajjati, kiṃ tāya vuttiyā? Tena vuttaṃ –

> “Dhiratthu taṃ dhanalābhaṃ, yasalābhañca brāhmaṇa;  
> Yā vutti vinipātena, adhammacaraṇena vā”ti.

**Paribbaja mahābrahme** ti mahābrāhmaṇa ito disā sīghaṃ palāyassu. **Pacantaññepi pāṇino** ti aññepi sattā pacanti ceva bhuñjanti ca; na kevalaṃ tvañceva rājā ca. **Mā tvaṃ adhammo ācarito asmā kumbhamivābhidā** ti sace hi tvaṃ ito aparibbajitvā imaṃ adhammaṃ ācarissasi, tato tvaṃ so adhammo evaṃ ācarito yathā udakakumbhaṃ pāsāṇo bhindeyya; evaṃ bhecchati, tena mayaṃ taṃ vadāma –

> “Paribbaja mahābrahme, pacantaññepi pāṇino;  
> Mā tvaṃ adhammo ācarito, asmā kumbhamivābhidā”ti.

**Ucce āsane** ti antamaso bhūmippadesepi unnataṭṭhāne nisinnassa desetuṃ na vaṭṭati.

##### 648

**Na ṭhito nisinnassā** ti sacepi therupaṭṭhānaṃ gantvā ṭhitaṃ daharabhikkhuṃ āsane nisinno mahāthero pañhaṃ pucchati, na kathetabbaṃ. Gāravena pana theraṃ uṭṭhahitvā pucchathāti vattuṃ na sakkā, passe ṭhitabhikkhussa kathemīti kathetuṃ vaṭṭati.

##### 649

**Na pacchato gacchantenā** ti ettha sace purato gacchanto pacchato gacchantaṃ pañhaṃ pucchati, na kathetabbaṃ. Pacchimassa bhikkhuno kathemīti kathetuṃ vaṭṭati. Saddhiṃ uggahitadhammaṃ pana sajjhāyituṃ vaṭṭati. Samadhurena gacchantassa kathetuṃ vaṭṭati.

##### 650

**Na uppathenā** ti etthāpi sace dvepi sakaṭapathe ekekacakkapathena vā uppathena vā samadhuraṃ gacchanti, vaṭṭati.

##### 651

**Asañciccā** ti paṭicchannaṭṭhānaṃ gacchantassa sahasā uccāro vā passāvo vā nikkhamati, asañcicca kato nāma anāpatti.

##### 652

**Na harite** ti ettha yampi jīvarukkhassa mūlaṃ pathaviyaṃ dissamānaṃ gacchati, sākhā vā bhūmilaggā gacchati, sabbaṃ haritasaṅkhātameva. Khandhe nisīditvā appaharitaṭṭhāne pātetuṃ vaṭṭati. Appaharitaṭṭhānaṃ olokentasseva sahasā nikkhamati, gilānaṭṭhāne ṭhito hoti, vaṭṭati. **Appaharite kato** ti appaharitaṃ alabhantena tiṇaṇḍupakaṃ vā palālaṇḍupakaṃ vā ṭhapetvā katopi pacchā haritaṃ ottharati, vaṭṭatiyeva. Kheḷena cettha siṅghāṇikāpi saṅgahitāti mahāpaccariyaṃ vuttaṃ.

##### 653

**Na udake** ti etaṃ paribhogaudakameva sandhāya vuttaṃ, vaccakuṭisamuddādiudakesu pana aparibhogesu anāpatti. Deve vassante samantato udakogho hoti, anudakaṭṭhānaṃ olokentasseva nikkhamati, vaṭṭati. Mahāpaccariyaṃ vuttaṃ – “etādise kāle anudakaṭṭhānaṃ alabhantena kātuṃ vaṭṭatī”ti. Sesaṃ sabbasikkhāpadesu uttānatthameva.

<p class="text-center text-muted">Sattamo vaggo.</p>

Samuṭṭhānādidīpanatthāya pan’ettha idaṃ pakiṇṇakaṃ – ujjagghikauccāsaddapaṭisaṃyuttāni cattāri, sakabaḷena mukhena byāharaṇaṃ ekaṃ, chamānīcāsanaṭhānapacchatogamanauppathagamanapaṭisaṃyuttāni pañcāti imāni dasa sikkhāpadāni samanubhāsanasamuṭṭhānāni kāyavācācittato samuṭṭhahanti, kiriyāni, saññāvimokkhāni, sacittakāni, lokavajjāni, kāyakammavacīkammāni, akusalacittāni, dukkhavedanānīti.

Sūpodanaviññattisikkhāpadaṃ theyyasatthasamuṭṭhānaṃ kāyacittato kāyavācācittato ca samuṭṭhāti, kiriyaṃ, saññāvimokkhaṃ, sacittakaṃ, lokavajjaṃ, kāyakammaṃ, vacīkammaṃ, akusalacittaṃ, dukkhavedananti.

Chattapāṇidaṇḍapāṇisatthapāṇiāvudhapāṇipādukaupāhanayānasayanapallatthikaveṭhitaoguṇṭhitanāmakāni ekādasa sikkhāpadāni dhammadesanasamuṭṭhānāni vācācittato samuṭṭhahanti, kiriyākiriyāni, saññāvimokkhāni, sacittakāni, lokavajjāni, vacīkammāni, akusalacittāni, dukkhavedanānīti.

Avasesāni tepaṇṇāsa sikkhāpadāni paṭhamapārājikasamuṭṭhānānīti.

Sabbasekhiyesu ābādhapaccayā anāpatti, thūpīkatapiṇḍapāte sūpabyañjanena paṭicchādane ujjhānasaññimhīti tīsu sikkhāpadesu gilāno natthīti.

{{<eof>}}
    Sekhiyavaṇṇanā niṭṭhitā.<br>
    Sekhiyakaṇḍaṃ niṭṭhitaṃ.
{{</eof>}}