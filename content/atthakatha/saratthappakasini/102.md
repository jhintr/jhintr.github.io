---
title: "Devaputtasaṃyuttaṃ"
subtitle: ""
language: "pi"
date: 2022-07-27T15:15:22+08:00
lastmod: 2022-07-27T15:15:22+08:00
draft: false
brewing: false
weight: 102
---

{{<subtitle>}}1. Paṭhamavaggo{{</subtitle>}}

## 1. Paṭhamakassapasuttavaṇṇanā

#### 82

Devaputtasaṃyuttassa paṭhame **devaputto** ti devānañhi aṅke nibbattā purisā devaputtā nāma, itthiyo devadhītaro nāma honti. Nāmavasena apākaṭāva “aññatarā devatā” ti vuccati, pākaṭo “itthannāmo devaputto” ti. Tasmā heṭṭhā “aññatarā devatā” ti vatvā idha “devaputto” ti vuttaṃ. **Anusāsan** ti anusiṭṭhiṃ. Ayaṃ kira devaputto Bhagavatā sambodhito sattame vasse yamakapāṭihāriyaṃ katvā tidasapure vassaṃ upagamma abhidhammaṃ desentena jhānavibhaṅge – “bhikkhūti samaññāya bhikkhu, paṭiññāya bhikkhū” ti. <small>(vibha. 510)</small> Evaṃ bhikkhuniddesaṃ kathiyamānaṃ assosi. “Evaṃ vitakketha, mā evaṃ vitakkayittha, evaṃ manasikarotha, mā evaṃ manasākattha. Idaṃ pajahatha, idaṃ upasampajja viharathā” ti. <small>(pārā. 19)</small> Evarūpaṃ pana bhikkhuovādaṃ bhikkhuanusāsanaṃ na assosi. So taṃ sandhāya – “bhikkhuṃ Bhagavā pakāsesi, no ca bhikkhuno anusāsan” ti āha.

**Tena hī** ti yasmā mayā bhikkhuno anusiṭṭhi na pakāsitāti vadasi, tasmā. **Taññevettha paṭibhātū** ti tuyhevesā anusiṭṭhipakāsanā upaṭṭhātūti. Yo hi pañhaṃ kathetukāmo hoti, na ca sakkoti sabbaññutaññāṇena saddhiṃ saṃsanditvā kathetuṃ. Yo vā na kathetukāmo hoti, sakkoti pana kathetuṃ. Yo vā neva kathetukāmo hoti, kathetuṃ na ca sakkoti. Sabbesampi tesaṃ Bhagavā pañhaṃ bhāraṃ na karoti. Ayaṃ pana devaputto kathetukāmo c’eva, sakkoti ca kathetuṃ. Tasmā tass’eva bhāraṃ karonto Bhagavā evamāha. Sopi pañhaṃ kathesi.

Tattha **subhāsitassa sikkhethā** ti subhāsitaṃ sikkheyya, catusaccanissitaṃ dasakathāvatthunissitaṃ sattatiṃsabodhipakkhiyanissitaṃ catubbidhaṃ vacīsucaritameva sikkheyya. **Samaṇūpāsanassa cā** ti samaṇehi upāsitabbaṃ samaṇūpāsanaṃ nāma aṭṭhatiṃsabhedaṃ kammaṭṭhānaṃ, tam pi sikkheyya bhāveyyāti attho. Bahussutānaṃ vā bhikkhūnaṃ upāsanampi samaṇūpāsanaṃ. tam pi ‘kiṃ, bhante, kusalan” ti ādinā pañhapucchanena paññāvuddhatthaṃ sikkheyya. **Cittavūpasamassa cā** ti aṭṭhasamāpattivasena cittavūpasamaṃ sikkheyya. Iti devaputtena tisso sikkhā kathitā honti. Purimapadena hi adhisīlasikkhā kathitā, dutiyapadena adhipaññāsikkhā, cittavūpasamena adhicittasikkhāti evaṃ imāya gāthāya sakalampi sāsanaṃ pakāsitameva hoti. Paṭhamaṃ.

## 2. Dutiyakassapasuttavaṇṇanā

#### 83

Dutiye **jhāyī** ti dvīhi jhānehi jhāyī. **Vimuttacitto** ti kammaṭṭhānavimuttiyā vimuttacitto. **Hadayassānupattin** ti arahattaṃ. **Lokassā** ti saṅkhāralokassa. **Anissito** ti taṇhādiṭṭhīhi anissito, taṇhādiṭṭhiyo vā anissito. **Tadānisaṃso** ti arahattānisaṃso. Idaṃ vuttaṃ hoti – arahattānisaṃso bhikkhu arahattaṃ patthento jhāyī bhaveyya, suvimuttacitto bhaveyya, lokassa udayabbayaṃ ñatvā anissito bhaveyya. Tantidhammo pana imasmiṃ sāsane pubbabhāgoti. Dutiyaṃ.

## 3-4. Māghasuttādivaṇṇanā

#### 84

Tatiye **māgho** ti sakkassetaṃ nāmaṃ. Sveva vattena aññe abhibhavitvā devissariyaṃ pattoti **vatrabhū**, vatranāmakaṃ vā asuraṃ abhibhavatīti vatrabhū. Tatiyaṃ.

#### 85

Catutthaṃ vuttatthameva. Catutthaṃ.

## 5. Dāmalisuttavaṇṇanā

#### 86

Pañcame **na tenāsīsate bhavan** ti tena kāraṇena yaṃ kiñci bhavaṃ na pattheti. Āyatapaggaho nāmesa devaputto, khīṇāsavassa kiccavosānaṃ natthi. Khīṇāsavena hi ādito arahattappattiyā vīriyaṃ kataṃ, aparabhāge mayā arahattaṃ pattanti mā tuṇhī bhavatu, tatheva vīriyaṃ daḷhaṃ karotu parakkamatūti cintetvā evamāha.

Atha Bhagavā “ayaṃ devaputto khīṇāsavassa kiccavosānaṃ akathento mama sāsanaṃ aniyyānikaṃ katheti, kiccavosānamassa kathessāmī” ti cintetvā **natthi kiccan** tiādimāha. Tīsu kira piṭakesu ayaṃ gāthā asaṃkiṇṇā. Bhagavatā hi aññattha vīriyassa doso nāma dassito natthi. Idha pana imaṃ devaputtaṃ paṭibāhitvā “khīṇāsavena pubbabhāge āsavakkhayatthāya araññe vasantena kammaṭṭhānaṃ ādāya vīriyaṃ kataṃ, aparabhāge sace icchati, karotu, no ce icchati, yathāsukhaṃ viharatū” ti khīṇāsavassa kiccavosānadassanatthaṃ evamāha. Tattha **gādhan** ti patiṭṭhaṃ. Pañcamaṃ.

## 6. Kāmadasuttavaṇṇanā

#### 87

Chaṭṭhe **dukkaran** ti ayaṃ kira devaputto pubbayogāvacaro bahalakilesatāya sappayogena kilese vikkhambhento samaṇadhammaṃ katvā pubbūpanissayamandatāya ariyabhūmiṃ appatvāva kālaṃ katvā devaloke nibbatto. So “Tathāgatassa santikaṃ gantvā dukkarabhāvaṃ ārocessāmī” ti āgantvā evamāha. Tattha **dukkaran** ti dasapi vassāni…pe… saṭṭhipi yadetaṃ ekantaparisuddhassa samaṇadhammassa karaṇaṃ nāma, taṃ dukkaraṃ. **Sekhā** ti satta sekhā. **Sīlasamāhitā** ti sīlena samāhitā samupetā. **Ṭhitattā** ti patiṭṭhitasabhāvā. Evaṃ pucchitapañhaṃ vissajjetvā idāni uparipañhasamuṭṭhāpanatthaṃ **anagāriyupetassā** tiādimāha. Tattha **anagāriyupetassā** ti anagāriyaṃ niggehabhāvaṃ upetassa. Sattabhūmikepi hi pāsāde vasanto bhikkhu vuḍḍhatarena āgantvā “mayhaṃ idaṃ pāpuṇātī” ti vutte pattacīvaraṃ ādāya nikkhamateva. Tasmā “anagāriyupeto” ti vuccati. **Tuṭṭhī** ti catupaccayasantoso. **Bhāvanāyā** ti cittavūpasamabhāvanāya.

**Te chetvā maccuno jālan** ti ye rattindivaṃ indriyūpasame ratā, te dussamādahaṃ cittaṃ samādahanti. Ye ca samāhitacittā, te catupaccayasantosaṃ pūrentā na kilamanti. Ye santuṭṭhā, te sīlaṃ pūrentā na kilamanti. Ye sīle patiṭṭhitā satta sekhā, te ariyā maccuno jālasaṅkhātaṃ kilesajālaṃ chinditvā gacchanti. **Duggamo** ti “saccametaṃ, bhante, ye indriyūpasame ratā, te dussamādahaṃ samādahanti…pe… ye sīle patiṭṭhitā, te maccuno jālaṃ chinditvā gacchanti”. Kiṃ na gacchissanti? Ayaṃ pana duggamo Bhagavā visamo maggoti āha. Tattha kiñcāpi ariyamaggo neva duggamo na visamo, pubbabhāgapaṭipadāya pan’assa bahū parissayā honti. Tasmā evaṃ vutto. **Avaṃsirā** ti ñāṇasirena adhosirā hutvā papatanti. Ariyamaggaṃ ārohituṃ asamatthatāyeva ca te anariyamagge papatantīti ca vuccanti. **Ariyānaṃ samo maggo** ti sveva maggo ariyānaṃ samo hoti. **Visame samā** ti visamepi sattakāye samāyeva. Chaṭṭhaṃ.

## 7. Pañcālacaṇḍasuttavaṇṇanā

#### 88

Sattame **sambādhe** ti nīvaraṇasambādhaṃ kāmaguṇasambādhanti dve sambādhā. Tesu idha nīvaraṇasambādhaṃ adhippetaṃ. **Okāsan** ti jhānassetaṃ nāmaṃ. **Paṭilīnanisabho** ti paṭilīnaseṭṭho. Paṭilīno nāma pahīnamāno vuccati. Yathāha – “kathañca, bhikkhave, bhikkhu paṭilīno hoti. Idha, bhikkhave, bhikkhuno asmimāno pahīno hoti ucchinnamūlo tālāvatthukato anabhāvaṃkato āyatiṃ anuppādadhammo” ti. <small>(a. ni. 4.38; mahāni. 87)</small> **Paccalatthaṃsū** ti paṭilabhiṃsu. **Sammā te** ti ye nibbānapattiyā satiṃ paṭilabhiṃsu, te lokuttarasamādhināpi susamāhitāti missakajjhānaṃ kathitaṃ. Sattamaṃ.

## 8. Tāyanasuttavaṇṇanā

#### 89

Aṭṭhame **purāṇatitthakaro** ti pubbe titthakaro. Ettha ca titthaṃ nāma dvāsaṭṭhi diṭṭhiyo, titthakaro nāma tāsaṃ uppādako satthā. Seyyathidaṃ nando, vaccho, kiso, saṃkicco. Purāṇādayo pana titthiyā nāma. Ayaṃ pana diṭṭhiṃ uppādetvā kathaṃ sagge nibbattoti? Kammavāditāya. Esa kira uposathabhattādīni adāsi, anāthānaṃ vattaṃ paṭṭhapesi, patissaye akāsi, pokkharaṇiyo khaṇāpesi, aññam pi bahuṃ kalyāṇaṃ akāsi. So tassa nissandena sagge nibbatto, sāsanassa pana niyyānikabhāvaṃ jānāti. So Tathāgatassa santikaṃ gantvā sāsanānucchavikā vīriyappaṭisaṃyuttā gāthā vakkhāmīti āgantvā **chinda sotan** tiādimāha.

Tattha **chindā** ti aniyamitaāṇatti. **Sotan** ti taṇhāsotaṃ. **Parakkammā** ti parakkamitvā vīriyaṃ katvā. **Kāme** ti kilesakāmepi vatthukāmepi. **Panudā** ti nīhara. **Ekattan** ti jhānaṃ. Idaṃ vuttaṃ hoti – kāme ajahitvā muni jhānaṃ na upapajjati, na paṭilabhatīti attho. **Kayirā ce kayirāthenan** ti yadi vīriyaṃ kareyya, kareyyātha, taṃ vīriyaṃ na osakkeyya. **Daḷhamenaṃ parakkame** ti daḷhaṃ enaṃ kareyya. **Sithilo hi paribbājo** ti sithilagahitā pabbajjā. **Bhiyyo ākirate rajan** ti atirekaṃ upari kilesarajaṃ ākirati. **Akataṃ dukkaṭaṃ seyyo** ti dukkaṭaṃ akatameva seyyo. **Yaṃ kiñcī** ti na kevalaṃ dukkaṭaṃ katvā katasāmaññameva, aññam pi yaṃ kiñci sithilaṃ kataṃ evarūpameva hoti. **Saṃkiliṭṭhan** ti dukkarakārikavataṃ. Imasmiṃ hi sāsane paccayahetu samādinnadhutaṅgavataṃ saṃkiliṭṭhameva. **Saṅkassaran** ti saṅkāya saritaṃ, “idampi iminā kataṃ bhavissati, idampi iminā” ti evaṃ āsaṅkitaparisaṅkitaṃ. **Ādibrahmacariyikā** ti maggabrahmacariyassa ādibhūtā pubbapadhānabhūtā. Aṭṭhamaṃ.

## 9. Candimasuttavaṇṇanā

#### 90

Navame **candimā** ti candavimānavāsī devaputto. **Sabbadhī** ti sabbesu khandhaāyatanādīsu. **Lokānukampakā** ti tuyhampi etassapi tādisā eva. **Santaramānovā** ti turito viya. **Pamuñcasī** ti atītatthe vattamānavacanaṃ. Navamaṃ.

## 10. Sūriyasuttavaṇṇanā

#### 91

Dasame **sūriyo** ti sūriyavimānavāsī devaputto. **Andhakāre** ti cakkhuviññāṇuppattinivāraṇena andhabhāvakaraṇe. Virocatīti **verocano. Maṇḍalī** ti maṇḍalasaṇṭhāno. **Mā, rāhu, gilī caramantalikkhe** ti antalikkhe caraṃ sūriyaṃ, rāhu, mā gilīti vadati. Kiṃ pan’esa taṃ gilatīti? Āma, gilati. Rāhussa hi attabhāvo mahā, uccattanena aṭṭhayojanasatādhikāni cattāri yojanasahassāni, bāhantaramassa dvādasayojanasatāni, bahalattena cha yojanasatāni, sīsaṃ nava yojanasataṃ, nalāṭaṃ tiyojanasataṃ, bhamukantaraṃ paṇṇāsayojanaṃ, mukhaṃ dviyojanasataṃ, ghānaṃ tiyojanasataṃ, mukhādhānaṃ tiyojanasatagambhīraṃ hatthatalapādatalāni puthulato dviyojanasatāni. Aṅgulipabbāni paṇṇāsa yojanāni. So candimasūriye virocamāne disvā issāpakato tesaṃ gamanavīthiṃ otaritvā mukhaṃ vivaritvā tiṭṭhati. Candavimānaṃ sūriyavimānaṃ vā tiyojanasatike mahānarake pakkhittaṃ viya hoti. Vimāne adhivatthā devatā maraṇabhayatajjitā ekappahāreneva viravanti. So pana vimānaṃ kadāci hatthena chādeti, kadāci hanukassa heṭṭhā pakkhipati, kadāci jivhāya parimajjati, kadāci avagaṇḍakārakaṃ bhuñjanto viya kapolantare ṭhapeti. Vegaṃ pana vāretuṃ na sakkoti. Sace vāressāmīti gaṇḍakaṃ katvā tiṭṭheyya, matthakaṃ tassa bhinditvā nikkhameyya, ākaḍḍhitvā vā naṃ onameyya. Tasmā vimānena saheva gacchati. **Pajaṃ maman** ti candimasūriyā kira dvepi devaputtā mahāsamayasuttakathanadivase sotāpattiphalaṃ pattā. Tena Bhagavā “pajaṃ maman” ti āha, putto mama esoti attho. Dasamaṃ.

{{<eop>}}Paṭhamo vaggo.{{</eop>}}

{{<subtitle>}}2. Anāthapiṇḍikavaggo{{</subtitle>}}

## 1. Candimasasuttavaṇṇanā

#### 92

Dutiyavaggassa paṭhame **kacchevā** ti kacche viya. **Kacche** ti pabbatakacchepi nadīkacchepi. **Ekodi nipakā** ti ekaggacittā c’eva paññānepakkena ca samannāgatā. **Satā** ti satimanto. Idaṃ vuttaṃ hoti – ye jhānāni labhitvā ekodī nipakā satā viharanti, te amakase pabbatakacche vā nadīkacche vā magā viya sotthiṃ gamissantīti. **Pāran** ti nibbānaṃ. **Ambujo** ti maccho. **Raṇañjahā** ti kilesañjahā. Yepi jhānāni labhitvā appamattā kilese jahanti, te suttajālaṃ bhinditvā macchā viya nibbānaṃ gamissantīti vuttaṃ hoti. Paṭhamaṃ.

## 2. Veṇḍusuttavaṇṇanā

#### 93

Dutiye **veṇḍū** ti tassa devaputtassa nāmaṃ. **Payirupāsiyā** ti parirupāsitvā. **Anusikkhare** ti sikkhanti. **Siṭṭhipade** ti anusiṭṭhipade. **Kāle te appamajjantā** ti kāle te appamādaṃ karontā. Dutiyaṃ.

## 3. Dīghalaṭṭhisuttavaṇṇanā

#### 94

Tatiye **dīghalaṭṭhī** ti devaloke sabbe samappamāṇā tigāvutikāva honti, manussaloke pan’assa dīghattabhāvatāya evaṃnāmaṃ ahosi. So puññāni katvā devaloke nibbattopi tatheva paññāyi. Tatiyaṃ.

## 4. Nandanasuttavaṇṇanā

#### 95

Catutthe **gotamā** ti Bhagavantaṃ gottena ālapati. **Anāvaṭan** ti Tathāgatassa hi sabbaññutaññāṇaṃ pesentassa rukkho vā pabbato vā āvarituṃ samattho nāma natthi. Tenāha “anāvaṭan” ti. Iti tathāgataṃ thometvā devaloke abhisaṅkhatapañhaṃ pucchanto **kathaṃvidhan** tiādimāha. Tattha **dukkhamaticca iriyatī** ti dukkhaṃ atikkamitvā viharati. **Sīlavā** ti lokiyalokuttarena sīlena samannāgato khīṇāsavo. **Paññā** dayopi missakāyeva veditabbā. **Pūjayantī** ti gandhapupphādīhi pūjenti. Catutthaṃ.

## 5-6. Candanasuttādivaṇṇanā

#### 96

Pañcame **appatiṭṭhe anālambe** ti heṭṭhā apatiṭṭhe upari anālambane. **Susamāhito** ti appanāyapi upacārenapi suṭṭhu samāhito. **Pahitatto** ti pesitatto. **Nandīrāgaparikkhīṇo** ti parikkhīṇanandīrāgo. Nandīrāgo nāma tayo kammābhisaṅkhārā. Iti imāya gāthāya kāmasaññāgahaṇena pañcorambhāgiyasaṃyojanāni, rūpasaṃyojanagahaṇena pañca uddhambhāgiyasaṃyojanāni, nandīrāgena tayo kammābhisaṅkhārā gahitā. Evaṃ yassa dasa saṃyojanāni tayo ca kammābhisaṅkhārā pahīnā, so gambhīre mahoghe na sīdatīti. Kāmasaññāya vā kāmabhavo, rūpasaṃyojanena rūpabhavo gahito, tesaṃ gahaṇena arūpabhavo gahitova, nandīrāgena tayo kammābhisaṅkhārā gahitāti evaṃ yassa tīsu bhavesu tayo saṅkhārā natthi, so gambhīre na sīdatītipi dasseti. Pañcamaṃ.

#### 97

Chaṭṭhaṃ vuttatthameva. Chaṭṭhaṃ.

## 7. Subrahmasuttavaṇṇanā

#### 98

Sattame **subrahmā** ti so kira devaputto accharāsaṅghaparivuto nandanakīḷikaṃ gantvā pāricchattakamūle paññattāsane nisīdi. Taṃ pañcasatā devadhītaro parivāretvā nisinnā, pañcasatā rukkhaṃ abhiruḷhā. Nanu ca devatānaṃ cittavasena yojanasatikopi rukkho onamitvā hatthaṃ āgacchati, kasmā tā abhiruḷhāti. Khiḍḍāpasutatāya. Abhiruyha pana madhurassarena gāyitvā gāyitvā pupphāni pātenti, tāni gahetvā itarā ekatovaṇṭikamālādivasena ganthenti. Atha rukkhaṃ abhiruḷhā upacchedakakammavasena ekappahāreneva kālaṃ katvā avīcimhi nibbattā mahādukkhaṃ anubhavanti.

Atha kāle gacchante devaputto “imāsaṃ neva saddo suyyati, na pupphāni pātenti. Kahaṃ nu kho gatā” ti? Āvajjento niraye nibbattabhāvaṃ disvā piyavatthukasokena ruppamāno cintesi – “etā tāva yathākammena gatā, mayhaṃ āyusaṅkhāro kittako” ti. So – “sattame divase mayāpi avasesāhi pañcasatāhi saddhiṃ kālaṃ katvā tatth’eva nibbattitabban” ti disvā balavatarena sokena ruppi. So – “imaṃ mayhaṃ sokaṃ sadevake loke aññatra tathāgatā niddhamituṃ samattho nāma natthī” ti cintetvā satthu santikaṃ gantvā **niccaṃ utrastan** ti gāthamāha.

Tattha **idan** ti attano cittaṃ dasseti. Dutiyapadaṃ purimasseva vevacanaṃ. **Niccan** ti ca padassa devaloke nibbattakālato paṭṭhāyāti attho na gahetabbo, sokuppattikālato pana paṭṭhāya niccanti veditabbaṃ. **Anuppannesu kicchesū** ti ito sattāhaccayena yāni dukkhāni uppajjissanti, tesu. **Atho uppatitesu cā** ti yāni pañcasatānaṃ accharānaṃ niraye nibbattānaṃ diṭṭhāni, tesu cā ti evaṃ imesu uppannānuppannesu dukkhesu niccaṃ mama utrastaṃ cittaṃ, abbhantare ḍayhamāno viya homi Bhagavāti dasseti.

**Nāññatra bojjhā tapasā** ti bojjhaṅgabhāvanañca tapoguṇañca aññatra muñcitvā sotthiṃ na passāmīti attho. **Sabbanissaggā** ti nibbānato. Ettha kiñcāpi bojjhaṅgabhāvanā paṭhamaṃ gahitā, indriyasaṃvaro pacchā, atthato pana indriyasaṃvarova paṭhamaṃ veditabbo. Indiyasaṃvare hi gahite catupārisuddhisīlaṃ gahitaṃ hoti. Tasmiṃ patiṭṭhito bhikkhu nissayamuttako dhutaṅgasaṅkhātaṃ tapoguṇaṃ samādāya araññaṃ pavisitvā kammaṭṭhānaṃ bhāvento saha vipassanāya bojjhaṅge bhāveti. Tassa ariyamaggo yaṃ nibbānaṃ ārammaṇaṃ katvā uppajjati, so “sabbanissaggo” ti Bhagavā catusaccavasena desanaṃ vinivattesi. Devaputto desanāpariyosāne sotāpattiphale patiṭṭhahīti. Sattamaṃ.

## 8-10. Kakudhasuttādivaṇṇanā

#### 99

Aṭṭhame **kakudho devaputto** ti ayaṃ kira kolanagare mahāmoggallānattherassa upaṭṭhākaputto daharakāleyeva therassa santike vasanto jhānaṃ nibbattetvā kālaṅkato, brahmaloke uppajji. Tatrāpi naṃ kakudho brahmātveva sañjānanti. **Nandasī** ti tussasi. **Kiṃ laddhā** ti tuṭṭhi nāma kiñci manāpaṃ labhitvā hoti, tasmā evamāha. **Kiṃ jīyitthā** ti yassa hi kiñci manāpaṃ cīvarādivatthu jiṇṇaṃ hoti, so socati, tasmā evamāha. **Aratī nābhikīratī** ti ukkaṇṭhitā nābhibhavati. **Aghajātassā** ti dukkhajātassa, vaṭṭadukkhe ṭhitassāti attho. **Nandījātassā** ti jātataṇhassa. **Aghan** ti evarūpassa hi vaṭṭadukkhaṃ āgatameva hoti. “Dukkhī sukhaṃ patthayatī” ti hi vuttaṃ. Iti aghajātassa nandī hoti, sukhavipariṇāmena dukkhaṃ āgatamevāti nandījātassa aghaṃ hoti. Aṭṭhamaṃ.

#### 100

Navamaṃ vuttatthameva. Navamaṃ.

#### 101

Dasame Ānandattherassa anumānabuddhiyā ānubhāvappakāsanatthaṃ **aññataro** ti āha. Dasamaṃ.

{{<eop>}}Dutiyo vaggo.{{</eop>}}

{{<subtitle>}}3. Nānātitthiyavaggo{{</subtitle>}}

## 1-2. Sivasuttādivaṇṇanā

#### 102

Tatiyavaggassa paṭhamaṃ vuttatthameva. Paṭhamaṃ.

#### 103

Dutiye **paṭikaccevā** ti paṭhamaṃyeva. **Akkhacchinnovajhāyatī** ti akkhacchinno avajhāyati, balavacintanaṃ cinteti. Dutiyagāthāya **akkhacchinnovā** ti akkhacchinno viya. Dutiyaṃ.

## 3-4. Serīsuttādivaṇṇanā

#### 104

Tatiye **dāyako** ti dānasīlo. **Dānapatī** ti yaṃ dānaṃ demi, tassa pati hutvā demi, na dāso na sahāyo. Yo hi attanā madhuraṃ bhuñjati, paresaṃ amadhuraṃ deti, so dānasaṅkhātassa deyyadhammassa dāso hutvā deti. Yo yaṃ attanā bhuñjati, tadeva deti, so sahāyo hutvā deti. Yo pana attanā yena tena yāpeti, paresaṃ madhuraṃ deti, so pati jeṭṭhako sāmi hutvā deti. Ahaṃ “tādiso ahosin” ti vadati.

**Catūsu dvāresu** ti tassa kira rañño sindhavaraṭṭhaṃ sodhivākaraṭṭhanti dve raṭṭhāni ahesuṃ, nagaraṃ roruvaṃ nāma. Tassa ekekasmiṃ dvāre devasikaṃ satasahassaṃ uppajjati, antonagare vinicchayaṭṭhāne satasahassaṃ. So bahuhiraññasuvaṇṇaṃ rāsibhūtaṃ disvā kammassakatañāṇaṃ uppādetvā catūsu dvāresu dānasālāyo kāretvā tasmiṃ tasmiṃ dvāre uṭṭhitaāyena dānaṃ dethāti amacce ṭhapesi. Tenāha – “catūsu dvāresu dānaṃ dīyitthā” ti.

**Samaṇabrāhmaṇakapaṇaddhikavanibbakayācakānan** ti ettha **samaṇā** ti pabbajjūpagatā. **Brāhmaṇā** ti bhovādino. Samitapāpabāhitapāpe pana samaṇabrāhmaṇe esa nālattha. **Kapaṇā** ti duggatā daliddamanussā kāṇakuṇiādayo. **Addhikā** ti pathāvino. **Vanibbakā** ti ye “iṭṭhaṃ, dinnaṃ, kantaṃ, manāpaṃ, kālena, anavajjaṃ dinnaṃ, dadaṃ cittaṃ pasādeyya, gacchatu bhavaṃ brahmalokan” ti ādinā nayena dānassa vaṇṇaṃ thomayamānā vicaranti. **Yācakā** ti ye “pasatamattaṃ detha, sarāvamattaṃ dethā” ti ādīni ca vatvā yācamānā vicaranti. **Itthāgārassa dānaṃ dīyitthā** ti paṭhamadvārassa laddhattā tattha uppajjanakasatasahasse aññam pi dhanaṃ pakkhipitvā rañño amacce hāretvā attano amacce ṭhapetvā raññā dinnadānato rājitthiyo mahantataraṃ dānaṃ adaṃsu. Taṃ sandhāyevamāha. **Mama dānaṃ paṭikkamī** ti yaṃ mama dānaṃ tattha dīyittha, taṃ paṭinivatti. Sesadvāresupi eseva nayo. **Kocī** ti katthaci. **Dīgharattan** ti asītivassasahassāni. Ettakaṃ kira kālaṃ tassa rañño dānaṃ dīyittha. Tatiyaṃ.

#### 105

Catutthaṃ vuttatthameva. Catutthaṃ.

## 5. Jantusuttavaṇṇanā

#### 106

Pañcame **kosalesu viharantī** ti Bhagavato santike kammaṭṭhānaṃ gahetvā tattha gantvā viharanti. **Uddhatā** ti akappiye kappiyasaññitāya ca kappiye akappiyasaññitāya ca anavajje sāvajjasaññitāya ca sāvajje anavajjasaññitāya ca uddhaccapakatikā hutvā. **Unnaḷā** ti uggatanaḷā, uṭṭhitatucchamānāti vuttaṃ hoti. **Capalā** ti pattacīvaramaṇḍanādinā cāpallena yuttā. **Mukharā** ti mukhakharā, kharavacanāti vuttaṃ hoti. **Vikiṇṇavācā** ti asaṃyatavacanā, divasampi niratthakavacanapalāpino. **Muṭṭhassatino** ti naṭṭhassatino sativirahitā, idha kataṃ ettha pamussanti. **Asampajānā** ti nippaññā. **Asamāhitā** ti appanāupacārasamādhirahitā, caṇḍasote baddhanāvāsadisā. **Vibbhantacittā** ti anavaṭṭhitacittā, panthāruḷhabālamigasadisā. **Pākatindriyā** ti saṃvarābhāvena gihikāle viya vivaṭaindriyā.

**Jantū** ti evaṃnāmako devaputto. **Tadahuposathe** ti tasmiṃ ahu uposathe, uposathadivaseti attho. **Pannarase** ti cātuddasikādipaṭikkhepo. **Upasaṅkamī** ti codanatthāya upagato. So kira cintesi – “ime bhikkhū satthu santike kammaṭṭhānaṃ gahetvā nikkhantā, idāni pamattā viharanti, na kho panete pāṭiyekkaṃ nisinnaṭṭhāne codiyamānā kathaṃ gaṇhissanti, samāgamanakāle codissāmī” ti uposathadivase tesaṃ sannipatitabhāvaṃ ñatvā upasaṅkami. **Gāthāhi ajjhabhāsī** ti sabbesaṃ majjhe ṭhatvā gāthā abhāsi.

Tattha yasmā guṇakathāya saddhiṃ nigguṇassa aguṇo pākaṭo hoti, tasmā guṇaṃ tāva kathento **sukhajīvino pure āsun** tiādimāha. Tattha **sukhajīvino pure āsun** ti pubbe bhikkhū supposā subharā ahesuṃ, uccanīcakulesu sapadānaṃ caritvā laddhena missakapiṇḍena yāpesunti adhippāyena evamāha. **Anicchā** ti nittaṇhā hutvā.

Evaṃ porāṇakabhikkhūnaṃ vaṇṇaṃ kathetvā idāni tesaṃ avaṇṇaṃ kathento **dupposan** tiādimāha. Tattha **gāme gāmaṇikā viyā** ti yathā gāme gāmakuṭā nānappakārena janaṃ pīḷetvā khīradadhitaṇḍulādīni āharāpetvā bhuñjanti, evaṃ tumhepi anesanāya ṭhitā tumhākaṃ jīvikaṃ kappethāti adhippāyena vadati. **Nipajjantī** ti uddesaparipucchāmanasikārehi anatthikā hutvā sayanamhi hatthapāde vissajjetvā nipajjanti. **Parāgāresū** ti paragehesu, kulasuṇhādīsūti attho. **Mucchitā** ti kilesamucchāya mucchitā.

**Ekacce** ti vattabbayuttakeyeva. **Apaviddhā** ti chaḍḍitakā. **Anāthā** ti apatiṭṭhā. **Petā** ti susāne chaḍḍitā kālaṅkatamanussā. Yathā hi susāne chaḍḍitā nānāsakuṇādīhi khajjanti, ñātakāpi nesaṃ nāthakiccaṃ na karonti, na rakkhanti, na gopayanti, evam evaṃ evarūpāpi ācariyupajjhāyādīnaṃ santikā ovādānusāsaniṃ na labhantīti apaviddhā anāthā, yathā petā, tatheva honti. Pañcamaṃ.

## 6. Rohitassasuttavaṇṇanā

#### 107

Chaṭṭhe **yatthā** ti cakkavāḷalokassa ekokāse bhummaṃ. **Na cavati na upapajjatī** ti idaṃ aparāparaṃ cutipaṭisandhivasena gahitaṃ. **Gamanenā** ti padagamanena. **Nāhaṃ taṃ lokassa antan** ti satthā saṅkhāralokassa antaṃ sandhāya vadati. **Ñāteyyan** ti ādīsu ñātabbaṃ, daṭṭhabbaṃ, pattabbanti attho.

Iti devaputtena cakkavāḷalokassa anto pucchito, satthārā saṅkhāralokassa kathito. So pana attano pañhena saddhiṃ satthu byākaraṇaṃ sametīti saññāya pasaṃsanto **acchariyan** tiādimāha.

**Daḷhadhammo** ti daḷhadhanu, uttamappamāṇena dhanunā samannāgato. **Dhanuggaho** ti dhanuācariyo. **Susikkhito** ti dasa dvādasa vassāni dhanusippaṃ sikkhito. **Katahattho** ti usabhappamāṇepi vālaggaṃ vijjhituṃ samatthabhāvena katahattho. **Katūpāsano** ti katasarakkhepo dassitasippo. **Asanenā** ti kaṇḍena. **Atipāteyyā** ti atikkameyya. Yāvatā so tālacchāyaṃ atikkameyya, tāvatā kālena ekacakkavāḷaṃ atikkamāmīti attano javasampattiṃ dasseti.

**Puratthimā samuddā pacchimo** ti yathā puratthimasamuddā pacchimasamuddo dūre, evaṃ me dūre padavītihāro ahosī ti vadati. So kira pācīnacakkavāḷamukhavaṭṭiyaṃ ṭhito pādaṃ pasāretvā pacchimacakkavāḷamukhavaṭṭiyaṃ akkamati, puna dutiyaṃ pādaṃ pasāretvā paracakkavāḷamukhavaṭṭiyaṃ akkamati. **Icchāgatan** ti icchā eva. **Aññatrevā** ti nippapañcataṃ dasseti. Bhikkhācārakāle kiresa nāgalatādantakaṭṭhaṃ khāditvā anotatte mukhaṃ dhovitvā kāle sampatte uttarakurumhi piṇḍāya caritvā cakkavāḷamukhavaṭṭiyaṃ nisinno bhattakiccaṃ karoti, tattha muhuttaṃ vissamitvā puna javati. **Vassasatāyuko** ti tadā dīghāyukakālo hoti, ayaṃ pana vassasatāvasiṭṭhe āyumhi gamanaṃ ārabhi. **Vassasatajīvī** ti taṃ vassasataṃ anantarāyena jīvanto. **Antarāva kālaṅkato** ti cakkavāḷalokassa antaṃ appatvā antarāva mato. So pana tattha kālaṃ katvāpi āgantvā imasmiṃyeva cakkavāḷe nibbatti. **Appatvā** ti saṅkhāralokassa antaṃ appatvā. **Dukkhassā** ti vaṭṭadukkhassa. **Antakiriyan** ti pariyantakaraṇaṃ. **Kaḷevare** ti attabhāve. **Sasaññimhi samanake** ti sasaññe sacitte. **Lokan** ti dukkhasaccaṃ. **Lokasamudayan** ti samudayasaccaṃ. **Lokanirodhan** ti nirodhasaccaṃ. **Paṭipadan** ti maggasaccaṃ. Iti – “nāhaṃ, āvuso, imāni cattāri saccāni tiṇakaṭṭhādīsu paññapemi, imasmiṃ pana cātumahābhūtike kāyasmiṃ yeva paññapemī” ti dasseti. **Samitāvī** ti samitapāpo. **Nāsīsatī** ti na pattheti. Chaṭṭhaṃ.

#### 108-109

Sattamaṭṭhamāni vuttatthāneva. Sattamaṃ, aṭṭhamaṃ.

## 9. Susimasuttavaṇṇanā

#### 110

Navame **tuyhampi no, Ānanda, sāriputto ruccatī** ti satthā therassa vaṇṇaṃ kathetukāmo, vaṇṇo ca nāmesa visabhāgapuggalassa santike kathetuṃ na vaṭṭati. Tassa santike kathito hi matthakaṃ na pāpuṇāti. So hi “asuko nāma bhikkhu sīlavā” ti vutte. “Kiṃ tassa sīlaṃ? Gorūpasīlo so. Kiṃ tayā añño sīlavā na diṭṭhapubbo” ti vā? “Paññavā” ti vutte, “kiṃ pañño so? Kiṃ tayā añño paññavā na diṭṭhapubbo” ti? Vā, ādīni vatvā vaṇṇakathāya antarāyaṃ karoti. Ānandatthero pana sāriputtattherassa sabhāgo, paṇītāni labhitvā therassa deti, attano upaṭṭhākadārake pabbājetvā therassa santike upajjhaṃ gaṇhāpeti, upasampādeti. Sāriputtattheropi Ānandattherassa tatheva karoti. Kiṃ kāraṇā? Aññamaññassa guṇesu pasīditvā. Ānandatthero hi – “amhākaṃ jeṭṭhabhātiko ekaṃ asaṅkhyeyyaṃ satasahassañca kappe pāramiyo pūretvā soḷasavidhaṃ paññaṃ paṭivijjhitvā dhammasenāpatiṭṭhāne ṭhito” ti therassa guṇesu pasīditvāva theraṃ mamāyati. Sāriputtattheropi – “sammāsambuddhassa mayā kattabbaṃ mukhodakadānādikiccaṃ sabbaṃ Ānando karoti. Ānandaṃ nissāya ahaṃ icchiticchitaṃ samāpattiṃ samāpajjituṃ labhāmī” ti āyasmato Ānandassa guṇesu pasīditvāva taṃ mamāyati. Tasmā Bhagavā sāriputtattherassa vaṇṇaṃ kathetukāmo Ānandattherassa santike kathetuṃ āraddho.

Tattha **tuyhampī** ti sampiṇḍanattho pi-kāro. Idaṃ vuttaṃ hoti – “ānanda, sāriputtassa ācāro gocaro vihāro abhikkamo paṭikkamo ālokitavilokitaṃ samiñjitapasāraṇaṃ mayhaṃ ruccati, asītimahātherānaṃ ruccati, sadevakassa lokassa ruccati. Tuyhampi ruccatī” ti?

Tato thero sāṭakantare laddhokāso balavamallo viya tuṭṭhamānaso hutvā – “satthā mayhaṃ piyasahāyassa vaṇṇaṃ kathāpetukāmo. Labhissāmi no ajja, dīpadhajabhūtaṃ mahājambuṃ vidhunanto viya valāhakantarato candaṃ nīharitvā dassento viya sāriputtattherassa vaṇṇaṃ kathetun” ti cintetvā paṭhamataraṃ tāva catūhi padehi puggalapalāpe haranto **kassa hi nāma, bhante, abālassā** tiādimāha. Bālo hi bālatāya, duṭṭho dosatāya, mūḷho mohena, vipallatthacitto ummattako cittavipallāsena vaṇṇaṃ “vaṇṇo” ti vā avaṇṇaṃ “avaṇṇe” ti vā, “ayaṃ buddho, ayaṃ sāvako” ti vā na jānāti. Abālādayo pana jānanti, tasmā **abālassā** tiādimāha. **Na rucceyyā** ti bālādīnaṃ yeva hi so na rucceyya, na aññassa kassaci na rucceyya.

Evaṃ puggalapalāpe haritvā idāni soḷasahi padehi yathābhūtaṃ vaṇṇaṃ kathento **paṇḍito, bhante** tiādimāha. Tattha **paṇḍito** ti paṇḍiccena samannāgato, catūsu kosallesu ṭhitassetaṃ nāmaṃ. Vuttañ h’etaṃ – “yato kho, Ānanda, bhikkhu dhātukusalo ca hoti āyatanakusalo ca paṭiccasamuppādakusalo ca ṭhānāṭṭhānakusalo ca, ettāvatā kho, Ānanda, ‘paṇḍito bhikkhū’ ti alaṃ vacanāyā” ti. <small>(ma. ni. 3.124)</small> **Mahāpañño** ti ādīsu mahāpaññādīhi samannāgatoti attho. Tatridaṃ mahāpaññādīnaṃ nānattaṃ <small>(paṭi. ma. 3.4)</small> – katamā **mahāpaññā**? Mahante sīlakkhandhe pariggaṇhātīti mahāpaññā, mahante samādhikkhandhe, paññākkhandhe, vimuttikkhandhe, vimuttiñāṇadassanakkhandhe pariggaṇhātīti mahāpaññā. Mahantāni ṭhānāṭṭhānāni, mahāvihārasamāpattiyo, mahantāni ariyasaccāni, mahante satipaṭṭhāne, sammappadhāne, iddhipāde, mahantāni indriyāni, balāni, bojjhaṅgāni, mahante ariyamagge, mahantāni sāmaññaphalāni, mahāabhiññāyo, mahantaṃ paramatthaṃ nibbānaṃ pariggaṇhātīti mahāpaññā.

Sā pana therassa devorohanaṃ katvā saṅkassanagaradvāre ṭhitena satthārā puthujjanapañcake pañhe pucchite taṃ vissajjentassa pākaṭā jātā.

Katamā **puthupaññā**? Puthu nānākhandhesu, <small>(ñāṇaṃ pavattatīti puthupaññā.)</small> Puthu nānādhātūsu, puthu nānāāyatanesu, puthu nānāpaṭiccasamuppādesu, puthu nānāsuññatamanupalabbhesu, puthu nānāatthesu, dhammesu niruttīsu paṭibhānesu, puthu nānāsīlakkhandhesu, puthu nānāsamādhi-paññāvimutti-vimuttiñāṇadassanakkhandhesu, puthu nānāṭhānāṭṭhānesu, puthu nānāvihārasamāpattīsu, puthu nānāariyasaccesu, puthu nānāsatipaṭṭhānesu, sammappadhānesu, iddhipādesu, indriyesu, balesu, bojjhaṅgesu, puthu nānāariyamaggesu, sāmaññaphalesu, abhiññāsu, puthu nānājanasādhāraṇe dhamme samatikkamma paramatthe nibbāne ñāṇaṃ pavattatīti puthupaññā.

Katamā **hāsapaññā**? Idhekacco hāsabahulo vedabahulo tuṭṭhibahulo pāmojjabahulo sīlaṃ paripūreti, indriyasaṃvaraṃ paripūreti, bhojane mattaññutaṃ, jāgariyānuyogaṃ, sīlakkhandhaṃ, samādhikkhandhaṃ, paññākkhandhaṃ, vimuttikkhandhaṃ, vimuttiñāṇadassanakkhandhaṃ paripūretīti, hāsapaññā. Hāsabahulo pāmojjabahulo ṭhānāṭṭhānaṃ paṭivijjhatīti hāsapaññā. Hāsabahulo vihārasamāpattiyo paripūretīti hāsapaññā. Hāsabahulo ariyasaccāni paṭivijjhati. Satipaṭṭhāne, sammappadhāne, iddhipāde, indriyāni, balāni, bojjhaṅgāni, ariyamaggaṃ bhāvetīti hāsapaññā. Hāsabahulo sāmaññaphalāni sacchikaroti, abhiññāyo paṭivijjhatīti hāsapaññā, hāsabahulo vedatuṭṭhipāmojjabahulo paramatthaṃ nibbānaṃ sacchikarotīti hāsapaññā.

Thero ca sarado nāma tāpaso hutvā anomadassissa Bhagavato pādamūle aggasāvakapatthanaṃ paṭṭhapesi. Taṃkālato paṭṭhāya hāsabahulo sīlaparipūraṇādīni akāsīti hāsapañño.

Katamā **javanapaññā**? Yaṃkiñci rūpaṃ atītānāgatapaccuppannaṃ…pe… yaṃ dūre santike vā, sabbaṃ rūpaṃ aniccato khippaṃ javatīti javanapaññā. Dukkhato khippaṃ, anattato khippaṃ javatīti javanapaññā. Yā kāci vedanā…pe… yā kāci saññā… ye keci saṅkhārā… yaṃkiñci viññāṇaṃ atītānāgatapaccuppannaṃ…pe… sabbaṃ viññāṇaṃ aniccato, dukkhato, anattato khippaṃ javatīti javanapaññā. Cakkhu…pe… jarāmaraṇaṃ atītānāgatapaccuppannaṃ aniccato, dukkhato, anattato khippaṃ javatīti javanapaññā. Rūpaṃ atītānāgatapaccuppannaṃ aniccaṃ khayaṭṭhena, dukkhaṃ bhayaṭṭhena, anattā asārakaṭṭhenāti tulayitvā tīrayitvā vibhāvayitvā vibhūtaṃ katvā rūpanirodhe nibbāne khippaṃ javatīti javanapaññā. Vedanā… saññā… saṅkhārā… viññāṇaṃ… cakkhu…pe… jarāmaraṇaṃ atītānāgatapaccuppannaṃ aniccaṃ khayaṭṭhena…pe… vibhūtaṃ katvā jarāmaraṇanirodhe nibbāne khippaṃ javatīti javanapaññā. Rūpaṃ atītānāgatapaccuppannaṃ…pe… viññāṇaṃ. Cakkhu…pe… jarāmaraṇaṃ aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhammanti tulayitvā tīrayitvā vibhāvayitvā vibhūtaṃ katvā jarāmaraṇanirodhe nibbāne khippaṃ javatīti javanapaññā.

Katamā **tikkhapaññā**? Khippaṃ kilese chindatīti tikkhapaññā. Uppannaṃ kāmavitakkaṃ nādhivāseti, uppannaṃ byāpādavitakkaṃ… uppannaṃ vihiṃsāvitakkaṃ… uppannuppanne pāpake akusale dhamme… uppannaṃ rāgaṃ… dosaṃ… mohaṃ… kodhaṃ… upanāhaṃ… makkhaṃ… paḷāsaṃ… issaṃ… macchariyaṃ… māyaṃ… sāṭheyyaṃ… thambhaṃ… sārambhaṃ… mānaṃ… atimānaṃ… madaṃ… pamādaṃ… sabbe kilese… sabbe duccarite… sabbe abhisaṅkhāre… sabbe bhavagāmikamme nādhivāseti pajahati vinodeti, byantīkaroti, anabhāvaṃ gametīti tikkhapaññā. Ekasmiṃ āsane cattāro ca ariyamaggā, cattāri ca sāmaññaphalāni, catasso ca paṭisambhidāyo, cha ca abhiññāyo adhigatā honti sacchikatā phassitā paññāyāti tikkhapaññā.

Thero ca bhāgineyyassa dīghanakhaparibbājakassa vedanāpariggahasutte desiyamāne ṭhitakova sabbakilese chinditvā sāvakapāramiñāṇaṃ paṭividdhakālato paṭṭhāya tikkhapañño nāma jāto. Tenāha – “tikkhapañño, bhante, āyasmā sāriputto” ti.

Katamā **nibbedhikapaññā**? Idhekacco sabbasaṅkhāresu ubbegabahulo hoti uttāsabahulo ukkaṇṭhanabahulo aratibahulo anabhiratibahulo bahimukho na ramati sabbasaṅkhāresu, anibbiddhapubbaṃ appadālitapubbaṃ lobhakkhandhaṃ nibbijjhati padāletīti nibbedhikapaññā. Anibbiddhapubbaṃ appadālitapubbaṃ dosakkhandhaṃ… mohakkhandhaṃ… kodhaṃ… upanāhaṃ…pe… sabbe bhavagāmikamme nibbijjhati padāletīti nibbedhikapaññā.

**Appiccho** ti santaguṇaniguhanatā, paccayapaṭiggahaṇe ca mattaññutā, etaṃ appicchalakkhaṇanti iminā lakkhaṇena samannāgato. **Santuṭṭho** ti catūsu paccayesu yathālābhasantoso yathābalasantoso yathāsāruppasantosoti, imehi tīhi santosehi samannāgato. **Pavivitto** ti kāyaviveko ca vivekaṭṭhakāyānaṃ nekkhammābhiratānaṃ, cittaviveko ca parisuddhacittānaṃ paramavodānappattānaṃ, upadhiviveko ca nirupadhīnaṃ puggalānaṃ visaṅkhāragatānanti, imesaṃ tiṇṇaṃ vivekānaṃ lābhī. **Asaṃsaṭṭho** ti dassanasaṃsaggo savanasaṃsaggo samullapanasaṃsaggo paribhogasaṃsaggo kāyasaṃsaggoti, imehi pañcahi saṃsaggehi virahito. Ayañca pañcavidho saṃsaggo rājūhi rājamahāmattehi titthiyehi titthiyasāvakehi upāsakehi upasikāhi bhikkhūhi bhikkhunīhīti aṭṭhahi puggalehi saddhiṃ jāyati, so sabbopi therassa natthī ti asaṃsaṭṭho.

**Āraddhavīriyo** ti paggahitavīriyo paripuṇṇavīriyo. Tattha āraddhavīriyo bhikkhu gamane uppannakilesassa ṭhānaṃ pāpuṇituṃ na deti, ṭhāne uppannassa nisajjaṃ, nisajjāya uppannassa seyyaṃ pāpuṇituṃ na deti, tasmiṃ tasmiṃ iriyāpathe uppannaṃ tattha tatth’eva niggaṇhāti. Thero pana catucattālīsa vassāni mañce piṭṭhiṃ na pasāreti. Taṃ sandhāya “āraddhavīriyo” ti āha. **Vattā** ti odhunanavattā. Bhikkhūnaṃ ajjhācāraṃ disvā “ajja kathessāmi, sve kathessāmī” ti kathāvavatthānaṃ na karoti, tasmiṃ tasmiṃ yeva ṭhāne ovadati anusāsatīti attho.

**Vacanakkhamo** ti vacanaṃ khamati. Eko hi parassa ovādaṃ deti, sayaṃ pana aññena ovadiyamāno kujjhati. Thero pana parassapi ovādaṃ deti, sayaṃ ovadiyamānopi sirasā sampaṭicchati. Ekadivasaṃ kira sāriputtattheraṃ sattavassiko sāmaṇero – “bhante, sāriputta, tumhākaṃ nivāsanakaṇṇo olambatī” ti āha. Thero kiñci avatvāva ekamantaṃ gantvā parimaṇḍalaṃ nivāsetvā āgamma “ettakaṃ vaṭṭati ācariyā” ti añjaliṃ paggayha aṭṭhāsi.

> “Tadahu pabbajito santo, jātiyā sattavassiko;  
> Sopi maṃ anusāseyya, sampaṭicchāmi matthake” ti. <small>(mi. pa. 6.4.8)</small> –

Āha.

**Codako** ti vatthusmiṃ otiṇṇe vā anotiṇṇe vā vītikkamaṃ disvā – “āvuso, bhikkhunā nāma evaṃ nivāsetabbaṃ, evaṃ pārupitabbaṃ, evaṃ gantabbaṃ, evaṃ ṭhātabbaṃ, evaṃ nisīditabbaṃ, evaṃ khāditabbaṃ, evaṃ bhuñjitabban” ti tantivasena anusiṭṭhiṃ deti.

**Pāpagarahī** ti pāpapuggale na passe, na tesaṃ vacanaṃ suṇe, tehi saddhiṃ ekacakkavāḷepi na vaseyyaṃ.

> “Mā me kadāci pāpiccho, kusīto hīnavīriyo;  
> Appassuto anādaro, sameto ahu katthacī” ti. –

Evaṃ pāpapuggalepi garahati, “samaṇena nāma rāgavasikena dosamohavasikena na hotabbaṃ, uppanno rāgo doso moho pahātabbo” ti evaṃ pāpadhammepi garahatīti dvīhi kāraṇehi “pāpagarahī, bhante, āyasmā sāriputto” ti vadati.

Evaṃ āyasmatā Ānandena soḷasahi padehi therassa yathābhūtavaṇṇappakāsane kate – “kiṃ Ānando attano piyasahāyassa vaṇṇaṃ kathetuṃ na labhati, kathetu kiṃ pana tena kathitaṃ tatheva hoti, kiṃ so sabbaññū” ti? Koci pāpapuggalo vattuṃ mā labhatūti satthā taṃ vaṇṇabhaṇanaṃ akuppaṃ sabbaññubhāsitaṃ karonto jinamuddikāya lañchanto **evametan** tiādimāha.

Evaṃ tathāgatena ca Ānandattherena ca mahātherassa vaṇṇe kathiyamāne bhumaṭṭhakā devatā uṭṭhahitvā eteheva soḷasahi padehi vaṇṇaṃ kathayiṃsu. Tato ākāsaṭṭhakadevatā sītavalāhakā uṇhavalāhakā cātumahārājikāti yāva akaniṭṭhabrahmalokā devatā uṭṭhahitvā eteheva soḷasahi padehi vaṇṇaṃ kathayiṃsu. Etenupāyena ekacakkavāḷaṃ ādiṃ katvā dasasu cakkavāḷasahassesu devatā uṭṭhahitvā kathayiṃsu. Athāyasmato sāriputtassa saddhivihāriko susīmo devaputto cintesi – “imā devatā attano attano nakkhattakīḷaṃ pahāya tattha tattha gantvā mayhaṃ upajjhāyasseva vaṇṇaṃ kathenti, gacchāmi Tathāgatassa santikaṃ, gantvā etadeva vaṇṇabhaṇanaṃ devatābhāsitaṃ karomī” ti, so tathā akāsi. Taṃ dassetuṃ **atha kho susīmo** tiādi vuttaṃ.

**Uccāvacā** ti aññesu ṭhānesu paṇītaṃ uccaṃ vuccati, hīnaṃ avacaṃ. Idha pana uccāvacāti nānāvidhā vaṇṇanibhā. Tassā kira devaparisāya nīlaṭṭhānaṃ atinīlaṃ, pītakaṭṭhānaṃ atipītakaṃ, lohitaṭṭhānaṃ atilohitaṃ, odātaṭṭhānaṃ accodātanti, catubbidhā vaṇṇanibhā pātubhavi. Teneva **seyyathāpi nāmā** ti catasso upamā āgatā. Tattha **subho** ti sundaro. **Jātimā** ti jātisampanno. **Suparikammakato** ti dhovanādiparikammena suṭṭhu parikammakato. **Paṇḍukambale nikkhitto** ti rattakambale ṭhapito. **Evam evan** ti rattakambale nikkhittamaṇi viya sabbā ekappahāreneva virocituṃ āraddhā. **Nikkhan** ti atirekapañcasuvaṇṇena katapiḷandhanaṃ. Tañ hi ghaṭṭanamajjanakkhamaṃ hoti. **Jambonadan** ti mahājambusākhāya pavattanadiyaṃ nibbattaṃ, mahājambuphalarase vā pathaviyaṃ paviṭṭhe suvaṇṇaṅkurā uṭṭhahanti, tena suvaṇṇena katapiḷandhanantipi attho. **Dakkhakammāraputtaukkāmukhasukusalasampahaṭṭhan** ti sukusalena kammāraputtena ukkāmukhe pacitvā sampahaṭṭhaṃ. Dhātuvibhaṅge <small>(ma. ni. 3.357 ādayo)</small> akatabhaṇḍaṃ gahitaṃ, idha pana katabhaṇḍaṃ.

**Viddhe** ti dūrībhūte. **Deve** ti ākāse. **Nabhaṃ abbhussakkamāno** ti ākāsaṃ abhilaṅghanto. Iminā taruṇasūriyabhāvo dassito. **Sorato** ti soraccena samannāgato. **Danto** ti nibbisevano. **Satthuvaṇṇābhato** ti satthārā ābhatavaṇṇo. Satthā hi aṭṭhaparisamajjhe nisīditvā “sevatha, bhikkhave, sāriputtamoggallāne” ti ādinā <small>(ma. ni. 3.371)</small> nayena therassa vaṇṇaṃ āharīti thero ābhatavaṇṇo nāma hoti. **Kālaṃ kaṅkhatī** ti parinibbānakālaṃ pattheti. Khīṇāsavo hi neva maraṇaṃ abhinandati, na jīvitaṃ pattheti, divasasaṅkhepaṃ vetanaṃ gahetvā ṭhitapuriso viya kālaṃ pana pattheti, olokento tiṭṭhatīti attho. Ten’ev’āha –

> “Nābhinandāmi maraṇaṃ, nābhinandāmi jīvitaṃ;  
> Kālañca paṭikaṅkhāmi, nibbisaṃ bhatako yathā” ti. <small>(theragā. 1001-1002)</small> Navamaṃ;

## 10. Nānātitthiyasāvakasuttavaṇṇanā

#### 111

Dasame **nānātitthiyasāvakā** ti te kira kammavādino ahesuṃ, tasmā dānādīni puññāni katvā sagge nibbattā, te “attano attano satthari pasādena nibbattamhā” ti saññino hutvā “gacchāma dasabalassa santike ṭhatvā amhākaṃ satthārānaṃ vaṇṇaṃ kathessāmā” ti āgantvā paccekagāthāhi kathayiṃsu. Tattha **chinditamārite** ti chindite ca mārite ca. **Hatajānīsū** ti pothane ca dhanajānīsu ca. **Puññaṃ vā panā** ti attano puññampi na samanupassati, saṅkhepato puññāpuññānaṃ vipāko natthī ti vadati. **Sa ve vissāsamācikkhī** ti so – “evaṃ katapāpānampi katapuññānampi vipāko natthī” ti vadanto sattānaṃ vissāsaṃ avassayaṃ patiṭṭhaṃ ācikkhati, tasmā mānanaṃ vandanaṃ pūjanaṃ arahatīti vadati.

**Tapojigucchāyā** ti kāyakilamathatapena pāpajigucchanena. **Susaṃvutatto** ti samannāgato pihito vā. **Jegucchī** ti tapena pāpajigucchako. **Nipako** ti paṇḍito. **Cātuyāmasusaṃvuto** ti cātuyāmena susaṃvuto. Cātuyāmo nāma sabbavārivārito ca hoti sabbavāriyutto ca sabbavāridhuto ca sabbavāriphuṭo cā ti ime cattāro koṭṭhāsā. Tattha **sabbavārivārito** ti vāritasabbaudako, paṭikkhittasabbasītodakoti attho. So kira sītodake sattasaññī hoti, tasmā taṃ na valañjeti. **Sabbavāriyutto** ti sabbena pāpavāraṇena yuto. **Sabbavāridhuto** ti sabbena pāpavāraṇena dhutapāpo. **Sabbavāriphuṭo** ti sabbena pāpavāraṇena phuṭṭho. **Diṭṭhaṃ sutañca ācikkhan** ti diṭṭhaṃ “diṭṭhaṃ me” ti sutaṃ “sutaṃ me” ti ācikkhanto, na niguhanto. **Na hi nūna kibbisī** ti evarūpo satthā kibbisakārako nāma na hoti.

**Nānātitthiye** ti so kira nānātitthiyānaṃ yeva upaṭṭhāko, tasmā te ārabbha vadati. **Pakudhako kātiyāno** ti pakudho kaccāyano. **Nigaṇṭho** ti nāṭaputto. **Makkhalipūraṇāse** ti makkhali ca pūraṇo ca. **Sāmaññappattā** ti samaṇadhamme koṭippattā. **Na hi nūna te** ti sappurisehi na dūre, teyeva loke sappurisāti vadati. **Paccabhāsī** ti “ayaṃ ākoṭako imesaṃ nagganissirikānaṃ dasabalassa santike ṭhatvā vaṇṇaṃ kathetīti tesaṃ avaṇṇaṃ kathessāmī” ti patiabhāsīti.

Tattha **sahācaritenā** ti saha caritamattena. **Chavo sigālo** ti lāmako kālasigālo. **Kotthuko** ti tass’eva vevacanaṃ. **Saṅkassarācāro** ti āsaṅkitasamācāro. **Na sataṃ sarikkho** ti paṇḍitānaṃ sappurisānaṃ sadiso na hoti, kiṃ tvaṃ kālasigālasadise titthiye sīhe karosīti?

**Anvāvisitvā** ti “ayaṃ evarūpānaṃ satthārānaṃ avaṇṇaṃ katheti, teneva naṃ mukhena vaṇṇaṃ kathāpessāmī” ti cintetvā tassa sarīre anuāvisi adhimucci, evaṃ anvāvisitvā. **Āyuttā** ti tapojigucchane yuttapayuttā. **Pālayaṃ pavivekiyan** ti pavivekaṃ pālayantā. Te kira “nhāpitapavivekaṃ pālessāmā” ti sayaṃ kese luñcanti. “Cīvarapavivekaṃ pātessāmā” ti naggā vicaranti. “Piṇḍapātapavivekaṃ pālessāmā” ti sunakhā viya bhūmiyaṃ vā bhuñjanti hatthesu vā. “Senāsanapavivekaṃ pālessāmā” ti kaṇṭakaseyyādīni kappenti. **Rūpe niviṭṭhā** ti taṇhādiṭṭhīhi rūpe patiṭṭhitā. **Devalokābhinandino** ti devalokapatthanakāmā. **Mātiyā** ti maccā, te ve maccā paralokatthāya sammā anusāsantīti vadati.

**Iti viditvā** ti “ayaṃ paṭhamaṃ etesaṃ avaṇṇaṃ kathetvā idāni vaṇṇaṃ katheti, ko nu kho eso” ti āvajjento jānitvāva. **Ye cantalikkhasmiṃ pabhāsavaṇṇā** ti ye antalikkhe candobhāsasūriyobhāsasañjhārāgaindadhanutārakarūpānaṃ pabhāsavaṇṇā. **Sabbeva te te** ti sabbeva te tayā. **Namucī** ti māraṃ ālapati. **Āmisaṃva macchānaṃ vadhāya khittā** ti yathā macchānaṃ vadhatthāya baḷisalaggaṃ āmisaṃ khipati, evaṃ tayā pasaṃsamānena ete rūpā sattānaṃ vadhāya khittāti vadati.

**Māṇavagāmiyo** ti ayaṃ kira devaputto buddhupaṭṭhāko. **Rājagahīyānan** ti rājagahapabbatānaṃ. **Seto** ti kelāso. **Aghagāminan** ti ākāsagāmīnaṃ. **Udadhinan** ti udakanidhānānaṃ. Idaṃ vuttaṃ hoti – yathā rājagahīyānaṃ pabbatānaṃ vipulo seṭṭho, himavantapabbatānaṃ kelāso, ākāsagāmīnaṃ ādicco, udakanidhānānaṃ samuddo, nakkhattānaṃ cando, evaṃ sadevakassa lokassa buddho seṭṭhoti. Dasamaṃ.

{{<eop>}}Nānātitthiyavaggo tatiyo.{{</eop>}}

{{<eof>}}
    Iti sāratthappakāsiniyā Saṃyuttanikāya-aṭṭhakathāya<br>
    Devaputtasaṃyuttavaṇṇanā niṭṭhitā.
{{</eof>}}