---
title: "Yakkhasaṃyuttaṃ"
subtitle: ""
language: "pi"
date: 2022-07-27T15:17:05+08:00
lastmod: 2022-07-27T15:17:05+08:00
draft: false
brewing: false
weight: 110
---

## 1. Indakasuttavaṇṇanā

#### 235

Yakkhasaṃyuttassa paṭhame **indakassā** ti indakūṭanivāsino yakkhassa. Yakkhato hi kūṭena, kūṭato ca yakkhena nāmaṃ laddhaṃ. **Rūpaṃ na jīvanti vadantī** ti yadi buddhā rūpaṃ jīvanti na vadanti, yadi rūpaṃ satto puggaloti evaṃ na vadantīti attho. **Kathaṃ nvayan** ti kathaṃ nu ayaṃ? **Kutassa aṭṭhīyakapiṇḍametī** ti assa sattassa aṭṭhiyakapiṇḍañca kuto āgacchati? Ettha ca aṭṭhiggahaṇena tīṇi aṭṭhisatāni, yakapiṇḍaggahaṇena nava maṃsapesisatāni gahitāni. Yadi rūpaṃ na jīvo, ath’assa imāni ca aṭṭhīni imā ca maṃsapesiyo kuto āgacchantīti pucchati. **Kathaṃ nvayaṃ sajjati gabbharasmin** ti kena nu kāraṇena ayaṃ satto mātukucchismiṃ sajjati laggati, tiṭṭhatīti? Puggalavādī kiresa yakkho, “ekappahāreneva satto mātukucchismiṃ nibbattatī” ti gahetvā gabbhaseyyakasattassa mātā macchamaṃsādīni khādati, sabbāni ekarattivāsena pacitvā pheṇaṃ viya vilīyanti. Yadi rūpaṃ satto na bhaveyya, evam eva vilīyeyyāti laddhiyā evam āha. Ath’assa Bhagavā – “na mātukucchismiṃ ekappahāreneva nibbattati, anupubbena pana vaḍḍhatī” ti dassento **paṭhamaṃ kalalaṃ hotī** ti ādim āha. Tattha **paṭhaman** ti paṭhamena paṭisandhiviññāṇena saddhiṃ tissoti vā phussoti vā nāmaṃ natthi, atha kho tīhi jātiuṇṇaṃsūhi katasuttagge saṇṭhitatelabinduppamāṇaṃ kalalaṃ hoti, yaṃ sandhāya vuttaṃ –

> “Tilatelassa yathā bindu, sappimaṇḍo anāvilo;  
> Evaṃ vaṇṇappaṭibhāgaṃ, kalalaṃ sampavuccatī” ti.

**Kalalā hoti abbudan** ti tasmā kalalā sattāhaccayena maṃsadhovanaudakavaṇṇaṃ abbudaṃ nāma hoti, kalalanti nāmaṃ antaradhāyati. Vuttam pi c’etaṃ –

> “Sattāhaṃ kalalaṃ hoti, paripakkaṃ samūhataṃ;  
> Vivaṭṭamānaṃ tabbhāvaṃ, abbudaṃ nāma jāyatī” ti.

**Abbudā jāyate pesī** ti tasmāpi abbudā sattāhaccayena vilīnatipusadisā pesi nāma sañjāyati. Sā maricaphāṇitena dīpetabbā. Gāmadārikā hi supakkāni maricāni gahetvā sāṭakante bhaṇḍikaṃ katvā pīḷetvā maṇḍaṃ ādāya kapāle pakkhipitvā ātape ṭhapenti, taṃ sukkhamānaṃ sabbabhāgehi muccati. Evarūpā pesi hoti, abbudanti nāmaṃ antaradhāyati. Vuttam pi c’etaṃ –

> “Sattāhaṃ abbudaṃ hoti, paripakkaṃ samūhataṃ;  
> Vivaṭṭamānaṃ tabbhāvaṃ, pesi nāma pajāyatī” ti.

**Pesi nibbattatī ghano** ti tato pesito sattāhaccayena kukkuṭaṇḍasaṇṭhāno ghano nāma maṃsapiṇḍo nibbattati, pesīti nāmaṃ antaradhāyati. Vuttam pi c’etaṃ –

> “Sattāhaṃ pesi bhavati, paripakkaṃ samūhataṃ;  
> Vivaṭṭamānaṃ tabbhāvaṃ, ghanoti nāma jāyati.

> “Yathā kukkuṭiyā aṇḍaṃ, samantā parimaṇḍalaṃ;  
> Evaṃ ghanassa saṇṭhānaṃ, nibbattaṃ kammapaccayā” ti.

**Ghanā pasākhā jāyantī** ti pañcame sattāhe dvinnaṃ hatthapādānaṃ sīsassa c’atthāya pañca pīḷakā jāyanti, yaṃ sandhāyetaṃ vuttaṃ “pañcame, bhikkhave, sattāhe pañca pīḷakā saṇṭhahanti kammato” ti.

Ito paraṃ chaṭṭhasattamādīni sattāhāni atikkamma desanaṃ saṅkhipitvā dvācattālīse sattāhe pariṇatakālaṃ gahetvā dassento **kesā** ti ādim āha. Tattha **kesā lomā nakhāpi cā** ti dvācattālīse sattāhe etāni jāyanti.

**Tena so tattha yāpetī** ti tassa hi nābhito uṭṭhito nāḷo mātu udarapaṭalena ekābaddho hoti, so uppaladaṇḍako viya chiddo, tena āhāraraso saṃsaritvā āhārasamuṭṭhānarūpaṃ samuṭṭhāpeti. Evaṃ so dasa māse yāpeti. **Mātukucchigato naro** ti mātuyā tirokucchigato, kucchiyā abbhantaragatoti attho. Iti Bhagavā “evaṃ kho, yakkha, ayaṃ satto anupubbena mātukucchiyaṃ vaḍḍhati, na ekappahāreneva nibbattatī” ti dasseti. Paṭhamaṃ.

## 2. Sakkanāmasuttavaṇṇanā

#### 236

Dutiye **sakkanāmako** ti evaṃ nāmako eko yakkho, so kira mārapakkhikayakkho. **Vippamuttassā** ti tīhi bhavehi vippamuttassa. **Yadaññan** ti yaṃ aññaṃ. **Vaṇṇenā** ti kāraṇena. **Saṃvāso** ti ekato vāso, sakkhidhammo mittadhammoti attho. **Sappañño** ti supañño sambuddho. Dutiyaṃ.

## 3. Sūcilomasuttavaṇṇanā

#### 237

Tatiye **gayāyan** ti gayāgāme, gayāya avidūre niviṭṭhagāmaṃ upanissāyāti attho. **Ṭaṅkitamañce** ti dīghamañce pādamajjhe vijjhitvā aṭaniyo pavesetvā katamañce. Tassa “idaṃ upari, idaṃ heṭṭhā” ti natthi, parivattetvā atthatopi tādisova hoti, taṃ devaṭṭhāne ṭhapenti. Catunnaṃ pāsāṇānaṃ upari pāsāṇaṃ attharitvā katagehampi “ṭaṅkitamañco” ti vuccati. **Sūcilomassā** ti kathinasūcisadisalomassa. So kira kassapassa Bhagavato sāsane pabbajitvā dūraṭṭhānato āgato sedamalaggahitena gattena supaññattaṃ saṅghikamañcaṃ anādarena apaccattharitvā nipajji, tassa parisuddhasīlassa taṃ kammaṃ suddhavatthe kāḷakaṃ viya ahosi. So tasmiṃ attabhāve visesaṃ nibbattetuṃ asakkonto kālaṃkatvā gayāgāmadvāre saṅkāraṭṭhāne yakkho hutvā nibbatti. Nibbattamattasseva c’assa sakalasarīraṃ kathinasūcīhi gavicchivijjhitaṃ viya jātaṃ.

Athekadivasaṃ Bhagavā paccūsasamaye lokaṃ olokento taṃ yakkhaṃ paṭhamāvajjanasseva āpāthaṃ āgataṃ disvā – “ayaṃ ekaṃ buddhantaraṃ mahādukkhaṃ anubhavi. Kiṃ nu khvāssa maṃ āgamma sotthikāraṇaṃ bhaveyyā” ti? Āvajjento paṭhamamaggassa upanissayaṃ addasa. Ath’assa saṅgahaṃ kātukāmo surattadupaṭṭaṃ nivāsetvā sugatamahācīvaraṃ pārupitvā devavimānakappaṃ gandhakuṭiṃ pahāya hatthigavāssamanussakukkurādikuṇapaduggandhaṃ saṅkāraṭṭhānaṃ gantvā tattha mahāgandhakuṭiyaṃ viya nisīdi. Taṃ sandhāya vuttaṃ “sūcilomassa yakkhassa bhavane” ti.

**Kharo** ti suṃsumārapiṭṭhi viya chadaniṭṭhakāhi visamacchadanapiṭṭhi viya ca kharasarīro. So kira kassapasammāsambuddhakāle sīlasampanno upāsako ekadivase vihāre cittattharaṇādīhi atthatāya bhūmiyā saṅghike attharaṇe attano uttarāsaṅgaṃ apaccattharitvā nipajji. Saṅghikaṃ telaṃ abhājetvā attano uttarāsaṅgaṃ apaccattharitvā nipajji. Saṅghikaṃ telaṃ abhājetvā attano hatthehi sarīraṃ makkhesītipi vadanti. So tena kammena sagge nibbattituṃ asakkonto tass’eva gāmassa dvāre saṅkāraṭṭhāne yakkho hutvā nibbatti. Nibbattamattassa c’assa sakalasarīraṃ vuttappakāraṃ ahosi. Te ubhopi sahāyā jātā. Iti kharassa kharabhāvo veditabbo.

**Avidūre atikkamantī** ti gocaraṃ pariyesantā samāgamaṭṭhānaṃ vā gacchantā āsanne ṭhāne gacchanti. Tesu sūcilomo satthāraṃ na passati, kharalomo paṭhamataraṃ disvā sūcilomaṃ yakkhaṃ etad avoca – **“eso samaṇo”** ti, samma, esa tava bhavanaṃ pavisitvā nisinno eko samaṇoti. **Neso samaṇo, samaṇako eso** ti so kira yo maṃ passitvā bhīto palāyati, taṃ samaṇakoti vadati. Yo na bhāyati, taṃ samaṇoti. Tasmā “ayaṃ maṃ disvā bhīto palāyissatī” ti maññamāno evam āha.

**Kāyaṃ upanāmesī** ti bheravarūpaṃ nimminitvā mahāmukhaṃ vivaritvā sakalasarīre lomāni uṭṭhāpetvā kāyaṃ upanāmesi. **Apanāmesī** ti ratanasatikaṃ suvaṇṇagghanikaṃ viya thokaṃ apanāmesi. **Pāpako** ti lāmako amanuñño. So gūthaṃ viya aggi viya kaṇhasappo viya ca parivajjetabbo, na iminā suvaṇṇavaṇṇena sarīrena sampaṭicchitabbo. Evaṃ vutte pana sūcilomo “pāpako kira me samphasso” ti kuddho **pañhaṃ taṃ, samaṇā** ti ādim āha. **Cittaṃ vā te khipissāmī** ti yesañhi amanussā cittaṃ khipitukāmā honti, tesaṃ setamukhaṃ nīlodaraṃ surattahatthapādaṃ mahāsīsaṃ pajjalitanettaṃ bheravaṃ vā attabhāvaṃ nimminitvā dassenti, bheravaṃ vā saddaṃ sāventi, kathentānaṃ yeva vā mukhe hatthaṃ pakkhipitvā hadayaṃ maddanti, tena te sattā ummattakā honti khittacittā. Taṃ sandhāyevam āha. **Pāragaṅgāyā** ti dvīsu pādesu gahetvā taṃ āviñchetvā yathā na punāgacchasi, evaṃ pāraṃ vā gaṅgāya khipissāmīti vadati. **Sadevake** tiādi vuttatthameva. **Puccha yadākaṅkhasī** ti yaṃkiñci ākaṅkhasi, taṃ sabbaṃ puccha, asesaṃ te byākarissāmīti sabbaññupavāraṇaṃ pavāreti.

**Kutonidānā** ti kiṃnidānā, kiṃpaccayāti attho? **Kumārakā dhaṅkamivossajantī** ti yathā kumārakā kākaṃ gahetvā ossajanti khipanti, evaṃ pāpavitakkā kuto samuṭṭhāya cittaṃ ossajantīti pucchati?

**Itonidānā** ti ayaṃ attabhāvo nidānaṃ etesan ti ito nidānā. **Itojā** ti ito attabhāvato jātā. **Ito samuṭṭhāya manovitakkā** ti yathā dīghasuttakena pāde baddhaṃ kākaṃ kumārakā tassa suttapariyantaṃ aṅguliyaṃ veṭhetvā ossajanti, so dūraṃ gantvāpi puna tesaṃ pādamūleyeva patati, evam eva ito attabhāvato samuṭṭhāya pāpavitakkā cittaṃ ossajanti.

**Snehajā** ti taṇhāsinehato jātā. **Attasambhūtā** ti attani sambhūtā. **Nigrodhasseva khandhajā** ti nigrodhakhandhe jātā pārohā viya. **Puthū** ti bahū anekappakārā pāpavitakkā taṃsampayuttakilesā ca. **Visattā** ti laggā laggitā. **Kāmesū** ti vatthukāmesu. **Māluvāva vitatā vane** ti yathā vane māluvā latā yaṃ rukkhaṃ nissāya jāyati, taṃ mūlato yāva aggā, aggato yāva mūlā punappunaṃ saṃsibbitvā ajjhottharitvā otatavitatā tiṭṭhati. Evaṃ vatthukāmesu puthū kilesakāmā visattā, puthū vā sattā tehi kilesakāmehi vatthukāmesu visattā. **Ye naṃ pajānantī** ti ye “attasambhūtā” ti ettha vuttaṃ attabhāvaṃ jānanti.

**Yatonidānan** ti yaṃ nidānamassa attabhāvassa tañ ca jānanti. **Te naṃ vinodentī** ti te evaṃ attabhāvasaṅkhātassa dukkhasaccassa nidānabhūtaṃ samudayasaccaṃ maggasaccena vinodenti. **Te duttaran** ti te samudayasaccaṃ nīharantā idaṃ duttaraṃ kilesoghaṃ taranti. **Atiṇṇapubban** ti anamatagge saṃsāre supinantepi na tiṇṇapubbaṃ. **Apunabbhavāyā** ti apunabbhavasaṅkhātassa nirodhasaccassatthāya. Iti imāya gāthāya cattāri saccāni pakāsento arahattanikūṭena desanaṃ niṭṭhapesi. Desanāvasāne sūcilomo tasmiṃyeva padese ṭhito desanānusārena ñāṇaṃ pesetvā sotāpattiphale patiṭṭhito. Sotāpannā ca nāma na kiliṭṭhattabhāve tiṭṭhantīti saha phalapaṭilābhenassa sarīre setakaṇḍupīḷakasūciyo sabbā patitā. So dibbavatthanivattho dibbavaradukūluttarāsaṅgo dibbaveṭhanaveṭhito dibbābharaṇagandhamāladharo suvaṇṇavaṇṇo hutvā bhummadevatāparihāraṃ paṭilabhīti. Tatiyaṃ.

## 4. Maṇibhaddasuttavaṇṇanā

#### 238

Catutthe **sukhamedhatī** ti, sukhaṃ paṭilabhati. **Suve seyyo** ti suve suve seyyo, niccameva seyyoti attho. **Verā na parimuccatī** ti ahaṃ satimāti ettakena verato na muccati. **Yassā** ti yassa arahato. **Ahiṃsāyā** ti karuṇāya c’eva karuṇāpubbabhāge ca. **Mettaṃso** ti so mettañceva mettāpubbabhāgañca bhāveti. Atha vā **aṃso** ti koṭṭhāso vuccati. Mettā aṃso etassāti mettaṃso. Idaṃ vuttaṃ hoti – yassa arahato sabbakālaṃ ahiṃsāya rato mano, yassa ca sabbabhūtesu mettākoṭṭhāso atthi, tassa kenaci puggalena saddhiṃ veraṃ nāma natthi yakkhāti. Catutthaṃ.

## 5. Sānusuttavaṇṇanā

#### 239

Pañcame **yakkhena gahito hotī** ti so kira tassā upāsikāya ekaputtako. Atha naṃ sā daharakāleyeva pabbājesi. So pabbajitakālato paṭṭhāya sīlavā ahosi vattasampanno, ācariyupajjhāyaāgantukādīnaṃ vattaṃ katameva hoti, māsassa aṭṭhamīdivase pāto vuṭṭhāya udakamāḷake udakaṃ upaṭṭhāpetvā dhammassavanaggaṃ sammajjitvā dīpaṃ jāletvā madhurassarena dhammassavanaṃ ghoseti. Bhikkhū tassa thāmaṃ ñatvā “sarabhāṇaṃ bhaṇa, sāmaṇerā” ti ajjhesanti. So “mayhaṃ hadayavāto rujati, kāso vā bādhatī” ti kiñci paccāhāraṃ akatvā dhammāsanaṃ abhiruhitvā ākāsagaṅgaṃ otārento viya sarabhāṇaṃ vatvā otaranto – “mayhaṃ mātāpitūnampi imasmiṃ sarabhaññe pattī” ti vadati. Tassa manussā mātāpitaro pattiyā dinnabhāvaṃ na jānanti. Anantarattabhāve pan’assa mātā yakkhinī jātā. Sā devatāhi saddhiṃ āgatā, dhammaṃ sutvā – “sāmaṇerena dinnapattiṃ anumodāmi, tātā” ti vadati. Sīlasampannā ca nāma bhikkhū sadevakassa lokassa piyā hontīti tasmiṃ sāmaṇere devatā salajjā sagāravā mahābrahmaṃ viya aggikkhandhaṃ viya ca naṃ maññanti. Sāmaṇere gāravena taṃ yakkhiniṃ garuṃ katvā passanti. Dhammassavanayakkhasamāgamādīsu “sānumātā sānumātā” ti yakkhiniyā aggāsanaṃ aggodakaṃ aggapiṇḍaṃ denti. Mahesakkhāpi yakkhā taṃ disvā maggā okkamanti, āsanā vuṭṭhahanti.

Atha kho sāmaṇero vuḍḍhimanvāya paripakkindriyo anabhiratipīḷito anabhiratiṃ vinodetuṃ asakkonto parūḷhakesanakho kiliṭṭhanivāsanapārupano kassaci anārocetvā pattacīvaram ādāya ekakova mātu gharaṃ gato. Upāsikā puttaṃ disvā, vanditvā āha – “tāta, tvaṃ pubbe ācariyupajjhāyehi vā daharasāmaṇerehi vā saddhiṃ idhāgacchasi. Kasmā ekakova ajja āgato” ti? So ukkaṇṭhitabhāvaṃ ārocesi. Saddhā upāsikā nānappakārena gharāvāse ādīnavaṃ dassetvā puttaṃ ovadamānāpi taṃ saññāpetuṃ asakkontī, “appeva nāma attano dhammatāyapi sallakkhessatī” ti anuyojetvā va – “tiṭṭha, tāta, yāva te yāgubhattaṃ sampādemi, yāguṃ pivitvā katabhattakiccassa te manāpāni vatthāni nīharitvā dassāmī” ti vatvā āsanaṃ paññāpetvā adāsi. Nisīdi sāmaṇero. Upāsikā muhutteneva yāgukhajjakaṃ sampādetvā adāsi. Tato “bhattaṃ sampādessāmī” ti avidūre nisinnā taṇḍule dhovati. Tasmiṃ samaye sā yakkhinī “kahaṃ nu kho sāmaṇero? Kiñci bhikkhāhāraṃ labhati, udāhu no” ti? Āvajjamānā tassa vibbhamitukāmatāya nisinnabhāvaṃ ñatvā, “mā heva kho me devatānaṃ antare lajjaṃ uppādeyya, gacchāmissa vibbhamane antarāyaṃ karomī” ti āgantvā sarīre adhimuccitvā gīvaṃ parivattetvā bhūmiyaṃ pātesi. So akkhīhi viparivattehi kheḷena paggharantena bhūmiyaṃ vipphandati. Tena vuttaṃ “yakkhena gahito hotī” ti.

**Abhāsī** ti upāsikā puttassa taṃ vippakāraṃ disvā vegena gantvā puttaṃ āliṅgetvā ūrūsu nipajjāpesi. Sakalagāmavāsino āgantvā balikammādīni karonti. Upāsikā paridevamānā imā gāthāyo abhāsi.

**Pāṭihāriyapakkhañcā** ti manussā “aṭṭhamīuposathassa paccuggamanañca anuggamanañca karissāmā” ti sattamiyāpi navamiyāpi uposathaṅgāni samādiyanti, cātuddasīpannarasīnaṃ paccuggamanānuggamanaṃ karontā terasiyāpi pāṭipadepi samādiyanti, “vassāvāsassa anuggamanaṃ karissāmā” ti dvinnaṃ pavāraṇānaṃ antare aḍḍhamāsaṃ nibaddhuposathikā bhavanti. Idaṃ sandhāya vuttaṃ “pāṭihāriyapakkhañcā” ti. **Aṭṭhaṅgasusamāgatan** ti aṭṭhaṅgehi suṭṭhu samāgataṃ, sampayuttanti attho. **Brahmacariyan** ti seṭṭhacariyaṃ. **Na te hi yakkhā kīḷantī** ti na te gahetvā yakkhā kilamenti.

Puna **cātuddasin** ti imāya gāthāya sāmaṇerassa kāye adhimuttā yakkhinī āha. **Āvi vā yadi vā raho** ti kassaci sammukhe vā parammukhe vā. **Pamutyatthī** ti pamutti atthi. **Uppaccāpī** ti uppatitvāpi. Sacepi sakuṇo viya uppatitvā palāyasi, tathāpi te mokkho natthī ti vadati. Evañ ca pana vatvā sāmaṇeraṃ muñci. Sāmaṇero akkhīni ummīlesi, mātā kese pakiriya assasantī passasantī rodati. So “amanussena gahitomhī” ti na jānāti. Olokento pana “ahaṃ pubbe pīṭhe nisinno. Mātā me avidūre nisīditvā taṇḍule dhovati. Idāni panamhi bhūmiyaṃ nisinno, mātāpi me assasantī passasantī rodati, sakalagāmavāsinopi sannipatitā. Kiṃ nu kho etan” ti? Nipannakova **mataṃ vā ammā** ti gāthamāha.

**Kāme cajitvānā** ti duvidhepi kāme pahāya. **Punarāgacchate** ti vibbhamanavasena āgacchati. **Puna jīvaṃ mato hi so** ti uppabbajitvā puna jīvantopi so matakova, tasmā tam pi rodantīti vadati.

Idānissa gharāvāse ādīnavaṃ dassentī **kukkuḷā** ti ādim āha. Tattha **kukkuḷā** ti gharāvāso kira uṇhaṭṭhena kukkuḷā nāma hoti. **Kassa ujjhāpayāmase** ti – “abhidhāvatha, bhaddaṃ te hotū” ti evaṃ vatvā – “yaṃ tvaṃ vibbhamitukāmo yakkhena pāpito, imaṃ vippakāraṃ kassa mayaṃ ujjhāpayāma nijjhāpayāma ārocayāmā” ti vadati. **Puna ḍayhitumicchasī** tiādittagharato nīhaṭabhaṇḍaṃ viya gharā nīharitvā buddhasāsane pabbajito puna mahāḍāhasadise gharāvāse ḍayhituṃ icchasīti attho. So mātari kathentiyā kathentiyā sallakkhetvā hirottappaṃ paṭilabhitvā, “natthi mayhaṃ gihibhāvena attho” ti āha. Ath’assa mātā “sādhu, tātā” ti tuṭṭhā paṇītabhojanaṃ bhojetvā, “kati vassosi, tātā” ti pucchi. Paripuṇṇavassomhi upāsiketi. “Tena hi, tāta, upasampadaṃ karohī” ti cīvarasāṭake adāsi. So ticīvaraṃ kārāpetvā upasampanno buddhavacanaṃ uggaṇhanto tepiṭako hutvā sīlādīnaṃ āgataṭṭhāne taṃ taṃ pūrento nacirass’eva arahattaṃ patvā mahādhammakathiko hutvā vīsavassasataṃ ṭhatvā sakalajambudīpaṃ khobhetvā parinibbāyi. Pañcamaṃ.

## 6. Piyaṅkarasuttavaṇṇanā

#### 240

Chaṭṭhe **Jetavane** ti Jetavanassa paccante kosambakakuṭi nāma atthi, tattha viharati. **Dhammapadānī** ti idha pāṭiyekkaṃ saṅgahaṃ āruḷhā chabbīsativaggā tanti adhippetā. Tatra thero tasmiṃ samaye antovihāre nisinno madhurassarena sarabhaññaṃ katvā appamādavaggaṃ bhāsati. **Evaṃ tosesī** ti sā kira puttaṃ piyaṅkaraṃ aṅkenādāya Jetavanassa pacchimabhāgato paṭṭhāya gocaraṃ pariyesantī anupubbena nagarābhimukhī hutvā uccārapassāvakheḷasiṅghāṇikadubbhojanāni pariyesamānā therassa vasanaṭṭhānaṃ patvā madhurassaraṃ assosi. Tassā so saddo chaviādīni chetvā aṭṭhimiñjaṃ āhacca hadayaṅgamanīyo hutvā aṭṭhāsi. Athassā gocarapariyesane cittampi na uppajji, ohitasotā dhammameva suṇantī ṭhitā. Yakkhadārakassa pana daharatāya dhammassavane cittaṃ natthi. So jighacchāya pīḷitattā, “kasmā ammā gatagataṭṭhāne khāṇuko viya tiṭṭhasi? Na mayhaṃ khādanīyaṃ vā bhojanīyaṃ vā pariyesasī” ti punappunaṃ mātaraṃ codeti. Sā “dhammassavanassa me antarāyaṃ karotī” ti puttakaṃ “mā saddaṃ kari, piyaṅkarā” ti evaṃ tosesi. Tattha **mā saddaṃ karī** ti saddaṃ mā kari.

**Pāṇesu cā** ti gāthāya sā attano dhammatāya samādiṇṇaṃ pañcasīlaṃ dasseti. Tattha **saṃyamāmase** ti saṃyamāma saṃyatā homa. Iminā pāṇātipātā virati gahitā, dutiyapadena musāvādā virati, tatiyapadena sesā tisso viratiyo. **Api muccema pisācayoniyā** ti api nāma yakkhaloke uppannāni pañca verāni pahāya, yoniso paṭipajjitvā imāya chātakadubbhikkhāya pisācayakkhayoniyā muccema, tātāti vadati. Chaṭṭhaṃ.

## 7. Punabbasusuttavaṇṇanā

#### 241

Sattame **tena kho pana samayenā** ti katarasamayena? Sūriyassa atthaṅgamanasamayena. Tadā kira Bhagavā pacchābhatte mahājanassa dhammaṃ desetvā mahājanaṃ uyyojetvā nhānakoṭṭhake nhatvā gandhakuṭipariveṇe paññattavarabuddhāsane puratthimalokadhātuṃ olokayamāno nisīdi. Athekacārikadvicārikādayo paṃsukūlikapiṇḍapātikabhikkhū attano attano vasanaṭṭhānehi nikkhamitvā āgamma dasabalaṃ vanditvā rattasāṇiyā parikkhipamānā viya nisīdiṃsu. Atha nesaṃ ajjhāsayaṃ viditvā satthā nibbānapaṭisaṃyuttaṃ dhammakathaṃ kathesi.

**Evaṃ tosesī** ti sā kira dhītaraṃ aṅkenādāya puttaṃ aṅguliyā gahetvā Jetavanapiṭṭhiyaṃ pākāraparikkhepasamīpe uccārapassāvakheḷasiṅghāṇikaṃ pariyesamānā anupubbena Jetavanadvārakoṭṭhakaṃ sampattā. Bhagavato ca, “ānanda, pattaṃ āhara, cīvaraṃ āhara, vighāsādānaṃ dānaṃ dehī” ti kathentassa saddo samantā dvādasahatthamattameva gaṇhāti. Dhammaṃ desentassa sacepi cakkavāḷapariyantaṃ katvā parisā nisīdati, yathā parisaṃ gacchati, bahiparisāya ekaṅgulimattampi na niggacchati, “mā akāraṇā madhurasaddo nassī” ti. Tatrāyaṃ yakkhinī bahiparisāya ṭhitā saddaṃ na suṇāti, dvārakoṭṭhake ṭhitāya panassā mahatiyā buddhavīthiyā abhimukhe ṭhitā gandhakuṭi paññāyi. Sā nivāte dīpasikhā viya buddhagāravena hatthakukkuccādirahitaṃ niccalaṃ parisaṃ disvā – “nūna mettha kiñci bhājanīyabhaṇḍaṃ bhavissati, yato ahaṃ sappitelamadhuphāṇitādīsu kiñcideva pattato vā hatthato vā paggharantaṃ bhūmiyaṃ vā pana patitaṃ labhissāmī” ti antovihāraṃ pāvisi. Dvārakoṭṭhake avaruddhakānaṃ nivāraṇatthāya ṭhitā ārakkhadevatā yakkhiniyā upanissayaṃ disvā na nivāresi. Tassā saha parisāya ekībhāvagamanena madhurassaro chaviādīni chinditvā aṭṭhimiñjaṃ āhacca aṭṭhāsi. Taṃ dhammassavanatthāya niccalaṃ ṭhitaṃ purimanayen’eva puttakā codayiṃsu. Sā “dhammassavanassa me antarāyaṃ karontī” ti puttake **tuṇhī uttarike hohī** ti evaṃ tosesi.

Tattha **yāvā** ti yāva dhammaṃ suṇāmi, tāva tuṇhī hohīti attho. **Sabbaganthappamocanan** ti nibbānaṃ āgamma sabbe ganthā pamuccanti, tasmā taṃ sabbaganthappamocananti vuccati. **Ativelā** ti velātikkantā pamāṇātikkantā. **Piyāyanā** ti magganā patthanā. **Tato piyataran** ti yā ayaṃ assa dhammassa magganā patthanā, idaṃ mayhaṃ tato piyataranti attho. Piyatarāti vā pāṭho. **Pāṇinan** ti yathā pāṇīnaṃ dukkhā moceti. Ke mocetīti? Pāṇineti āharitvā vattabbaṃ. **Yaṃ dhammaṃ abhisambuddhan** ti, yaṃ dhammaṃ Bhagavā abhisambuddho. **Tuṇhībhūtāyamuttarā** ti na kevalaṃ ahameva, ayaṃ me bhaginī uttarāpi tuṇhībhūtāti vadati. **Saddhammassa anaññāyā** ti, amma, mayaṃ pubbepi imaṃ saddhammameva ajānitvā idāni idaṃ khuppipāsādidukkhaṃ anubhavantā dukkhaṃ carāma viharāma.

**Cakkhumā** ti pañcahi cakkhūhi cakkhumā. Dhammaṃ desentoyeva Bhagavā parisaṃ sallakkhayamāno tassā yakkhiniyā c’eva yakkhadārakassa ca sotāpattiphalassa upanissayaṃ disvā desanaṃ vinivaṭṭetvā catusaccakathaṃ dīpeti, taṃ sutvā tasmiṃyeva dese ṭhitā yakkhinī saddhiṃ puttena sotāpattiphale patiṭṭhitā. Dhītuyāpi panassā upanissayo atthi, atidaharattā pana desanaṃ sampaṭicchituṃ nāsakkhi.

Idāni sā yakkhinī puttassa anumodanaṃ karontī **sādhu kho paṇḍito nāmā** ti ādim āha. **Ajjāhamhi samuggatā** ti ahamhi ajja vaṭṭato uggatā samuggatā sāsane vā uggatā samuggatā, tvampi sukhī hohīti. **Diṭṭhānī** ti mayā ca tayā ca diṭṭhāni. **Uttarāpi suṇātu me** ti, “amhākaṃ catusaccapaṭivedhabhāvaṃ, dhītā me uttarāpi, suṇātū” ti vadati. Saha saccapaṭivedheneva sāpi sūcilomo viya sabbaṃ setakaṇḍukacchuādibhāvaṃ pahāya dibbasampattiṃ paṭilabhati saddhiṃ puttena. Dhītā panassā yathā nāma loke mātāpitūhi issariye laddhe puttānampi taṃ hoti, evaṃ mātu-ānubhāveneva sampattiṃ labhi. Tato paṭṭhāya ca sā saddhiṃ puttakehi gandhakuṭisamīparukkheyeva nivāsarukkhaṃ labhitvā sāyaṃ pātaṃ buddhadassanaṃ labhamānā dhammaṃ suṇamānā dīgharattaṃ tatth’eva vasi. Sattamaṃ.

## 8. Sudattasuttavaṇṇanā

#### 242

Aṭṭhame **kenacideva karaṇīyenā** ti vāṇijjakammaṃ adhippetaṃ. Anāthapiṇḍiko ca Rājagahaseṭṭhi ca aññamaññaṃ bhaginipatikā honti. Yadā Rājagahe uṭṭhānakabhaṇḍakaṃ mahagghaṃ hoti, tadā Rājagahaseṭṭhi taṃ gahetvā pañcasakaṭasatehi sāvatthiṃ gantvā yojanamatte ṭhito attano āgatabhāvaṃ jānāpeti. Anāthapiṇḍiko paccuggantvā tassa mahāsakkāraṃ katvā ekayānaṃ āropetvā sāvatthiṃ pavisati. So sace bhaṇḍaṃ lahukaṃ vikkīyati, vikkiṇāti. No ce, bhaginighare ṭhapetvā pakkamati. Anāthapiṇḍikopi tatheva karoti. Svāyaṃ tadāpi teneva karaṇīyena agamāsi. Taṃ sandhāyetaṃ vuttaṃ.

Taṃ divasaṃ pana Rājagahaseṭṭhi yojanamatte ṭhitena anāthapiṇḍikena āgatabhāvajānanatthaṃ pesitaṃ paṇṇaṃ na suṇi, dhammassavanatthāya vihāraṃ agamāsi. So dhammakathaṃ sutvā svātanāya buddhappamukhaṃ bhikkhusaṅghaṃ nimantetvā attano ghare uddhanakhaṇāpanadāruphālanādīni kāresi. Anāthapiṇḍikopi “idāni mayhaṃ paccuggamanaṃ karissati, idāni karissatī” ti gharadvārepi paccuggamanaṃ alabhitvā antogharaṃ paviṭṭho paṭisanthārampi na bahuṃ alattha. “Kiṃ, mahāseṭṭhi, kusalaṃ dārakarūpānaṃ? Nasi magge kilanto” ti? Ettakova paṭisanthāro ahosi. So tassa mahābyāpāraṃ disvā, “kiṃ nu te, gahapati, āvāho vā bhavissatī” ti? Khandhake <small>(cūḷava. 304)</small> āgatanayen’eva kathaṃ pavattetvā tassa mukhato buddhasaddaṃ sutvā pañcavaṇṇaṃ pītiṃ paṭilabhi. Sā tassa sīsena uṭṭhāya yāva pādapiṭṭhiyā, pādapiṭṭhiyā uṭṭhāya yāva sīsā gacchati, ubhato uṭṭhāya majjhe osarati, majjhe uṭṭhāya ubhato gacchati. So pītiyā nirantaraṃ phuṭṭho, “buddhoti tvaṃ, gahapati, vadesi? Buddho tāhaṃ, gahapati, vadāmī” ti evaṃ tikkhattuṃ pucchitvā, “ghosopi kho eso dullabho lokasmiṃ yad idaṃ buddho” ti āha. Idaṃ sandhāya vuttaṃ “assosi kho anāthapiṇḍiko, gahapati, buddho kira loke uppanno” ti.

**Etadahosi akālo kho ajjā** ti so kira taṃ seṭṭhiṃ pucchi, “kuhiṃ gahapati satthā viharatī” ti? Ath’assa so – “buddhā nāma durāsadā āsīvisasadisā honti, satthā sivathikāya vasati, na sakkā tattha tumhādisehi imāya velāya gantun” ti ācikkhi. Ath’assa etad ahosi. **Buddhagatāya satiyā nipajjī** ti taṃdivasaṃ kirassa bhaṇḍasakaṭesu vā upaṭṭhākesu vā cittampi na uppajji, sāyamāsampi na akāsi, sattabhūmikaṃ pana pāsādaṃ āruyha supaññattālaṅkatavarasayane “buddho buddho” ti sajjhāyaṃ karontova nipajjitvā niddaṃ okkami. Tena vuttaṃ “buddhagatāya satiyā nipajjī” ti.

**Rattiyā sudaṃ tikkhattuṃ uṭṭhāsi pabhātanti maññamāno** ti paṭhamayāme tāva vītivatte uṭṭhāya buddhaṃ anussari, ath’assa balavappasādo udapādi, pītiāloko ahosi, sabbatamaṃ vigacchi, dīpasahassujjalaṃ viya canduṭṭhānaṃ sūriyuṭṭhānaṃ viya ca jātaṃ. So “papādaṃ āpanno vatamhi, sūriyo uggato” ti uṭṭhāya ākāsatale ṭhitaṃ candaṃ ulloketvā “ekova yāmo gato, aññe dve atthī” ti puna pavisitvā nipajji. Etenupāyena majjhimayāmāvasānepi pacchimayāmāvasānepīti tikkhattuṃ uṭṭhāsi. Pacchimayāmāvasāne pana balavapaccūseyeva uṭṭhāya ākāsatalaṃ āgantvā mahādvārābhimukhova ahosi, sattabhūmikadvāraṃ sayam eva vivaṭaṃ ahosi. So pāsādā oruyha antaravīthiṃ paṭipajji.

**Vivariṃsū** ti “ayaṃ mahāseṭṭhi ‘buddhupaṭṭhānaṃ gamissāmī’ ti nikkhanto, paṭhamadassaneneva sotāpattiphale patiṭṭhāya tiṇṇaṃ ratanānaṃ aggupaṭṭhāko hutvā asadisaṃ saṅghārāmaṃ katvā cātuddisassa ariyagaṇassa anāvaṭadvāro bhavissati, na yuttamassa dvāraṃ pidahitun” ti cintetvā vivariṃsu. **Antaradhāyī** ti Rājagahaṃ kira ākiṇṇamanussaṃ antonagare nava koṭiyo, bahinagare navāti taṃ upanissāya aṭṭhārasa manussakoṭiyo vasanti. Avelāya matamanusse bahi nīharituṃ asakkontā aṭṭālake ṭhatvā bahidvāre khipanti. Mahāseṭṭhi nagarato bahinikkhantamattova allasarīraṃ pādena akkami, aparampi piṭṭhipādena pahari. Makkhikā uppatitvā parikiriṃsu. Duggandho nāsapuṭaṃ abhihani. Buddhappasādo tanuttaṃ gato. Tenassa āloko antaradhāyi, andhakāro pāturahosi. **Saddamanussāvesī** ti “seṭṭhissa ussāhaṃ janessāmī” ti suvaṇṇakiṅkiṇikaṃ ghaṭṭento viya madhurassarena saddaṃ anussāvesi.

**Sataṃ kaññāsahassānī** ti purimapadānipi imināva sahassapadena saddhiṃ sambandhanīyāni. Yatheva hi sataṃ kaññāsahassāni, sataṃ sahassāni hatthī, sataṃ sahassāni assā, sataṃ sahassāni rathāti ayam ettha attho. Iti ekekasatasahassameva dīpitaṃ. **Padavītihārassā** ti padavītihāro nāma samagamane dvinnaṃ padānaṃ antare muṭṭhiratanamattaṃ. **Kalaṃ nāgghanti soḷasin** ti taṃ ekaṃ padavītihāraṃ soḷasabhāge katvā tato eko koṭṭhāso puna soḷasadhā, tato eko soḷasadhāti evaṃ soḷasa vāre soḷasadhā bhinnassa eko koṭṭhāso soḷasikalā nāma, taṃ soḷasikalaṃ etāni cattāri satasahassāni na agghanti. Idaṃ vuttaṃ hoti – sataṃ hatthisahassāni sataṃ assasahassāni sataṃ rathasahassāni sataṃ kaññāsahassāni, tā ca kho āmukkamaṇikuṇḍalā sakalajambudīparājadhītaro vāti imasmā ettakā lābhā vihāraṃ gacchantassa tasmiṃ soḷasikalasaṅkhāte padese pavattacetanāva uttaritarāti. Idaṃ pana vihāragamanaṃ kassa vasena gahitanti? Vihāraṃ gantvā anantarāyena sotāpattiphale patiṭṭhahantassa. “Gandhamālādīhi pūjaṃ karissāmi, cetiyaṃ vandissāmi, dhammaṃ sossāmi, dīpapūjaṃ karissāmi, saṅghaṃ nimantetvā dānaṃ dassāmi, sikkhāpadesu vā saraṇesu vā patiṭṭhahissāmī” ti gacchatopi vasena vaṭṭatiyeva.

**Andhakāro antaradhāyī** ti so kira cintesi – “ahaṃ ekakoti saññaṃ karomi, anuyuttāpi me atthi, kasmā bhāyāmī” ti sūro ahosi. Ath’assa balavā buddhappasādo udapādi. Tasmā andhakāro antaradhāyīti. Sesavāresupi eseva nayo. Api ca purato purato gacchanto bhiṃsanake susānamagge aṭṭhikasaṅkhalikasamaṃsalohitantiādīni anekavidhāni kuṇapāni addasa. Soṇasiṅgālādīnaṃ saddaṃ assosi. Taṃ sabbaṃ parissayaṃ punappunaṃ buddhagataṃ pasādaṃ vaḍḍhetvā maddanto agamāsiyeva.

**Ehi sudattā** ti so kira seṭṭhi gacchamānova cintesi – “imasmiṃ loke bahū pūraṇakassapādayo titthiyā ‘mayaṃ buddhā mayaṃ buddhā’ ti vadanti, kathaṃ nu kho ahaṃ satthu buddhabhāvaṃ jāneyyan” ti? Ath’assa etad ahosi – “mayhaṃ guṇavasena uppannaṃ nāmaṃ mahājano jānāti, kuladattiyaṃ pana me nāmaṃ aññatra mayā na koci jānāti. Sace buddho bhavissati, kuladattikanāmena maṃ ālapissatī” ti. Satthā tassa cittaṃ ñatvā evam āha.

**Parinibbuto** ti kilesaparinibbānena parinibbuto. **Āsattiyo** ti taṇhāyo. **Santin** ti kilesavūpasamaṃ. **Pappuyyā** ti patvā. Idañca pana vatvā satthā tassa anupubbikathaṃ kathetvā matthake cattāri saccāni pakāsesi. Seṭṭhi dhammadesanaṃ sutvā sotāpattiphale patiṭṭhāya buddhappamukhaṃ bhikkhusaṅghaṃ nimantetvā punadivasato paṭṭhāya mahādānaṃ dātuṃ ārabhi. Bimbisārādayo seṭṭhissa sāsanaṃ pesenti – “tvaṃ āgantuko, yaṃ nappahoti, taṃ ito āharāpehī” ti. So “alaṃ tumhe bahukiccā” ti sabbe paṭikkhipitvā pañcahi sakaṭasatehi ānītavibhavena sattāhaṃ mahādānaṃ adāsi. Dānapariyosāne ca Bhagavantaṃ Sāvatthiyaṃ vassāvāsaṃ paṭijānāpetvā Rājagahassa ca sāvatthiyā ca antare yojane yojane satasahassaṃ datvā pañcacattālīsa vihāre kārento sāvatthiṃ gantvā Jetavanamahāvihāraṃ kāretvā buddhappamukhassa bhikkhusaṅghassa niyyādesīti. Aṭṭhamaṃ.

## 9. Paṭhamasukkāsuttavaṇṇanā

#### 243

Navame **rathikāya rathikan** ti ekaṃ rathikaṃ gahetvā tato aparaṃ gacchanto rathikāya rathikaṃ upasaṅkamanto nāma hoti. Siṅghāṭakepi eseva nayo. Ettha ca **rathikā** ti racchā. **Siṅghāṭakan** ti catukkaṃ. **Kiṃ me katā** ti kiṃ ime katā? Kiṃ karontīti attho. **Madhupītāva seyare** ti gandhamadhupānaṃ pītā viya sayanti. Gandhamadhupānaṃ pīto kira sīsaṃ ukkhipituṃ na sakkoti, asaññī hutvā sayateva. Tasmā evam āha.

**Tañca pana appaṭivānīyan** ti tañ ca pana dhammaṃ appaṭivānīyaṃ deseti. Bāhirakañhi sumadhurampi bhojanaṃ punappunaṃ bhuñjantassa na ruccati, “apanetha, kiṃ iminā” ti? Paṭivānetabbaṃ apanetabbaṃ hoti, na evamayaṃ dhammo. Imaṃ hi dhammaṃ paṇḍitā vassasatampi vassasahassam pi suṇantā tittiṃ na gacchanti. Tenāha “appaṭivānīyan” ti. **Asecanakamojavan** ti anāsittakaṃ ojavantaṃ. Yathā hi bāhirāni asambhinnapāyāsādīnipi sappimadhusakkharāhi āsittāni yojitāneva madhurāni ojavantāni honti, na evamayaṃ dhammo. Ayaṃ hi attano dhammatāya madhuro c’eva ojavā ca, na aññena upasitto. Tenāha “asecanakamojavan” ti. **Pivanti maññe sappaññā** ti paṇḍitapurisā pivanti viya. **Valāhakameva panthagū** ti valāhakantarato nikkhantaudakaṃ ghammābhitattā pathikā viya. Navamaṃ.

## 10-11. Dutiyasukkāsuttādivaṇṇanā

#### 244

Dasame **puññaṃ vata pasavi bahun** ti bahuṃ vata puññaṃ pasavatīti. Dasamaṃ.

#### 245

Ekādasamaṃ uttānameva. Ekādasamaṃ.

## 12. Āḷavakasuttavaṇṇanā

#### 246

Dvādasame **āḷaviyan** ti āḷavīti taṃ raṭṭhampi nagarampi. Tañca bhavanaṃ nagarassa avidūre gāvutamatte ṭhitaṃ. Bhagavā tattha viharanto taṃ nagaraṃ upanissāya āḷaviyaṃ viharatīti vutto. **Āḷavakassa yakkhassa bhavane** ti ettha pana ayamanupubbikathā – āḷavako kira rājā vividhanāṭakūpabhogaṃ chaḍḍetvā corapaṭibāhanatthaṃ paṭirājanisedhanatthaṃ byāyāmakaraṇatthañca sattame sattame divase migavaṃ gacchanto ekadivasaṃ balakāyena saddhiṃ katikaṃ akāsi – “yassa passena migo palāyati, tass’eva so bhāro” ti. Atha tass’eva passena migo palāyi, javasampanno rājā dhanuṃ gahetvā pattikova tiyojanaṃ taṃ migaṃ anubandhi. Eṇimigā ca tiyojanavegā eva honti. Atha parikkhīṇajavaṃ taṃ udakaṃ viya pavisitvā ṭhitaṃ vadhitvā dvidhā chetvā anatthikopi maṃsena “nāsakkhi migaṃ gahetun” ti apavādamocanatthaṃ kājenādāya āgacchanto nagarassāvidūre bahalapattapalāsaṃ mahānigrodhaṃ disvā parissamavinodanatthaṃ tassa mūlamupagato. Tasmiñ ca nigrodhe āḷavako yakkho mahārājasantikā bhavanaṃ labhitvā majjhanhikasamaye tassa rukkhassa chāyāya phuṭṭhokāsaṃ paviṭṭhe pāṇino khādanto paṭivasati. So taṃ disvā khādituṃ upagato. Rājā tena saddhiṃ katikaṃ akāsi – “muñca maṃ, ahaṃ te divase divase manussañca thālipākañca pesessāmī” ti. Yakkho – “tvaṃ rājūpabhogena pamatto na sarissasi, ahaṃ pana bhavanaṃ anupagatañca ananuññātañca khādituṃ na labhāmi, svāhaṃ bhavantampi jīyeyyan” ti na muñci. Rājā “yaṃ divasaṃ na pesemi, taṃ divasaṃ maṃ gahetvā khādā” ti attānaṃ anujānitvā tena mutto nagarābhimukho agamāsi.

Balakāyo magge khandhāvāraṃ bandhitvā ṭhito rājānaṃ disvā, “kiṃ, mahārāja, ayasamattabhayā evaṃ kilantosī” ti? Vadanto paccuggantvā paṭiggahesi. Rājā taṃ pavattiṃ anārocetvā nagaraṃ gantvā katapātarāso nagaraguttikaṃ āmantetvā etam atthaṃ ārocesi. Nagaraguttiko – “kiṃ, deva, kālaparicchedo kato” ti āha? Na kato bhaṇeti. Duṭṭhu kataṃ, deva, amanussā hi paricchinnamattameva labhanti, aparicchinne pana janapadassābādho bhavissati, hotu deva, kiñcāpi evamakāsi, appossukko tvaṃ rajjasukhamanubhohi, ahamettha kātabbaṃ karissāmīti. So kālasseva vuṭṭhāya bandhanāgāradvāre ṭhatvā ye ye vajjhā honti, te te sandhāya “yo jīvitatthiko, so nikkhamatū” ti bhaṇati. Yo paṭhamaṃ nikkhamati, taṃ gehaṃ netvā nhāpetvā bhojetvā ca “imaṃ thālipākaṃ yakkhassa dehī” ti peseti. Taṃ rukkhamūlaṃ paviṭṭhamattaṃ yeva yakkho bheravaṃ attabhāvaṃ nimminitvā mūlakandaṃ viya khādi. Yakkhānubhāvena kira manussānaṃ kesādīni upādāya sakalasarīraṃ navanītapiṇḍaṃ viya hoti, yakkhassa bhattaṃ gāhāpetuṃ gatapurisā taṃ disvā bhītā yathāmittaṃ ārocesuṃ. Tato pabhuti “rājā core gahetvā yakkhassa detī” ti manussā corakammato paṭiviratā. Tato aparena samayena navacorānaṃ abhāvena purāṇacorānañca parikkhayena bandhanāgārāni suññāni ahesuṃ.

Atha nagaraguttiko rañño ārocesi. Rājā attano dhanaṃ nagararacchāsu chaḍḍāpesi “appeva nāma koci lobhena gaṇheyyā” ti. Taṃ pādena pi koci nacchupi. So core alabhanto amaccānaṃ ārocesi. Amaccā “kulapaṭipāṭiyā ekamekaṃ jiṇṇakaṃ pesema, so pakatiyāpi maccupathe vattatī” ti āhaṃsu. Rājā “amhākaṃ pitaraṃ amhākaṃ pitāmahaṃ pesetīti manussā khobhaṃ karissanti, mā vo etaṃ ruccī” ti vāresi. “Tena hi, deva, dārakaṃ pesema uttānaseyyakaṃ, tathāvidhassa hi ‘mātā me’ ti ‘pitā me’ ti sineho natthī” ti āhaṃsu. Rājā anujāni. Te tathā akaṃsu. Nagare dārakamātaro ca dārake gahetvā gabbhiniyo ca palāyitvā parajanapade dārake saṃvaḍḍhetvā ānenti. Evaṃ dvādasa vassāni gatāni.

Tato ekadivasaṃ sakalanagaraṃ vicinitvā ekam pi dārakaṃ alabhitvā amaccā rañño ārocesuṃ – “natthi, deva, nagare dārako ṭhapetvā antepure tava puttaṃ āḷavakakumāran” ti. Rājā “yathā mama putto piyo, evaṃ sabbalokassa, attanā pana piyataraṃ natthi, gacchatha tam pi datvā mama jīvitaṃ rakkhathā” ti. Tena ca samayena āḷavakassa mātā puttaṃ nhāpetvā maṇḍetvā dukūlacumbaṭake katvā aṅke sayāpetvā nisinnā hoti. Rājapurisā rañño āṇāya tattha gantvā vippalapantiyā tassā soḷasannañca devisahassānaṃ saddhiṃ dhātiyā taṃ ādāya pakkamiṃsu, “sve yakkhabhakkho bhavissatī” ti. Taṃdivasañca Bhagavā paccūsasamayaṃ paccuṭṭhāya Jetavanavihāre gandhakuṭiyaṃ mahākaruṇāsamāpattiṃ samāpajjitvā buddhacakkhunā lokaṃ olokento addasa āḷavakassa kumārassa anāgāmiphaluppattiyā upanissayaṃ yakkhassa ca sotāpattiphaluppattiyā, desanāpariyosāne ca caturāsītipāṇasahassānaṃ dhammacakkhupaṭilābhassāti. So vibhātāya rattiyā purimabhattakiccaṃ katvā suniṭṭhitapacchābhattakicco kāḷapakkhūposathadivase vattamāne oggate sūriye eko adutiyo pattacīvaram ādāya pādamaggeneva sāvatthito tiṃsa yojanāni gantvā tassa yakkhassa bhavanaṃ pāvisi. Tena vuttaṃ “āḷavakassa yakkhassa bhavane” ti.

Kiṃ pana Bhagavā yasmiṃ nigrodhe āḷavakassa bhavanaṃ, tassa mūle vihāsi, udāhu bhavaneyevāti? Bhavaneyeva. Yatheva hi yakkhā attano bhavanaṃ passanti, tathā Bhagavāpi. So tattha gantvā bhavanadvāre aṭṭhāsi. Tadā āḷavako himavante yakkhasamāgamaṃ gato hoti. Tato āḷavakassa dvārapālo gadrabho nāma yakkho Bhagavantaṃ upasaṅkamitvā vanditvā, “kiṃ, bhante, Bhagavā vikāle āgato” ti āha. Āma, gadrabha, āgatomhi, sace te agaru, vihareyyāmekarattaṃ āḷavakassa bhavaneti. Na me, bhante, garu, apica kho so yakkho kakkhaḷo pharuso, mātāpitūnampi abhivādanādīni na karoti, mā rucci Bhagavato idha vāsoti. Jānāmi, gadrabha, tassa sabhāvaṃ, na koci mamantarāyo bhavissati. Sace te agaru, vihareyyāmekarattanti.

Dutiyampi gadrabho yakkho Bhagavantaṃ etad avoca – “aggitattakapālasadiso, bhante, āḷavako, mātāpitaroti vā samaṇabrāhmaṇāti vā dhammoti vā na jānāti, idhāgatānaṃ pana cittakkhepampi karoti, hadayampi phāleti, pādepi gahetvā parasamuddaṃ vā paracakkavāḷaṃ vā khipatī” ti. Dutiyampi Bhagavā āha – “jānāmi, gadrabha, sacepi te agaru, vihareyyāmekarattan” ti. Na me, bhante, garu, apica kho so yakkho attano anārocetvā anujānantaṃ maṃ jīvitāpi voropeyya, ārocemi, bhante, tassāti. Yathāsukhaṃ, gadrabha, ārocehīti. “Tena hi, bhante, tvameva jānāhī” ti Bhagavantaṃ abhivādetvā himavantābhimukho pakkāmi. Bhavanadvārampi sayam eva Bhagavato vivaramadāsi. Bhagavā antobhavanaṃ pavisitvā yattha abhilakkhitesu maṅgaladivasādīsu nisīditvā āḷavako siriṃ anubhoti, tasmiṃyeva dibbaratanamaye pallaṅke nisīditvā suvaṇṇābhaṃ muñci. Taṃ disvā yakkhassa itthiyo āgantvā Bhagavantaṃ vanditvā samparivāretvā nisīdiṃsu. Bhagavā “pubbe tumhe dānaṃ datvā sīlaṃ samādiyitvā pūjaneyyaṃ pūjetvā imaṃ sampattiṃ pattā, idānipi tatheva karotha, mā aññamaññaṃ issāmacchariyābhibhūtā viharathā” ti ādinā nayena tāsaṃ pakiṇṇakadhammakathaṃ kathesi. Tā Bhagavato madhuranigghosaṃ sutvā sādhukārasahassāni datvā Bhagavantaṃ samparivāretvā nisīdiṃsuyeva. Gadrabhopi himavantaṃ gantvā āḷavakassārocesi – “yagghe, mārisa, jāneyyāsi vimāne te Bhagavā nisinno” ti. So gadrabhassa saññaṃ akāsi “tuṇhī hohi, gantvā kattabbaṃ karissāmī” ti. Purisamānena kira lajjito ahosi, tasmā “mā koci parisamajjhe suṇeyyā” ti evamakāsi.

Tadā sātāgirahemavatā Bhagavantaṃ Jetavaneyeva vanditvā “yakkhasamāgamaṃ gamissāmā” ti saparivārā nānāyānehi ākāsena gacchanti. Ākāse ca yakkhānaṃ sabbattha maggo natthi, ākāsaṭṭhāni vimānāni pariharitvā maggaṭṭhāneneva maggo hoti. Āḷavakassa pana vimānaṃ bhūmaṭṭhaṃ suguttaṃ pākāraparikkhittaṃ susaṃvihitadvāraaṭṭālakagopuraṃ upari kaṃsajālasañchannaṃ mañjūsasadisaṃ tiyojanaṃ ubbedhena, tassa upari maggo hoti. Te taṃ padesamāgamma gantuṃ nāsakkhiṃsu. Buddhānaṃ hi nisinnokāsassa uparibhāgena yāva bhavaggā koci gantuṃ na sakkoti. Te “kimidan” ti? Āvajjetvā Bhagavantaṃ disvā ākāse khittaleḍḍu viya oruyha vanditvā dhammaṃ sutvā padakkhiṇaṃ katvā, “yakkhasamāgamaṃ gacchāma Bhagavā” ti tīṇi vatthūni pasaṃsantā yakkhasamāgamaṃ agamaṃsu. Āḷavako te disvā, “idha nisīdathā” ti paṭikkamma okāsamadāsi. Te āḷavakassa nivedesuṃ – “lābhā te, āḷavaka, yassa te bhavane Bhagavā viharati, gacchāvuso, Bhagavantaṃ payirupāsassū” ti. Evaṃ Bhagavā bhavaneyeva vihāsi, na yasmiṃ nigrodhe āḷavakassa bhavanaṃ, tassa mūleti. Tena vuttaṃ – “ekaṃ samayaṃ Bhagavā āḷaviyaṃ viharati āḷavakassa yakkhassa bhavane” ti.

**Atha kho āḷavako…pe… etad avoca – “nikkhama, samaṇā”** ti kasmā panāyaṃ etad avoca? Rosetukāmatāya. Tatrevaṃ ādito pabhuti sambandho veditabbo – ayaṃ hi yasmā assaddhassa saddhākathā dukkathā hoti dussīlādīnaṃ sīlādikathā viya, tasmā tesaṃ yakkhānaṃ santikā Bhagavato pasaṃsaṃ sutvāyeva aggimhi pakkhittaloṇasakkharā viya abbhantare kopena taṭataṭāyamānahadayo hutvā “ko so Bhagavā nāma, yo mama bhavanaṃ paviṭṭho” ti āha. Te ahaṃsu – “na tvaṃ, āvuso, jānāsi Bhagavantaṃ amhākaṃ satthāraṃ, yo tusitabhavane ṭhito pañcamahāvilokitaṃ viloketvā” ti ādinā nayena yāva dhammacakkapavattanā kathentā paṭisandhiādīsu dvattiṃsa pubbanimittāni vatvā, “imānipi tvaṃ, āvuso, acchariyāni nāddasā” ti? Codesuṃ. So disvāpi kodhavasena “nāddasan” ti āha. Āvuso āḷavaka, passeyyāsi vā tvaṃ, na vā, ko tayā attho passatā vā apassatā vā? Kiṃ tvaṃ karissasi amhākaṃ satthuno, yo tvaṃ taṃ upanidhāya calakkakudha-mahāusabhasamīpe tadahujātavacchako viya, tidhā pabhinnamattavāraṇasamīpe bhiṅkapotako viya, bhāsuravilambitakesarasobhitakkhandhassa migarañño samīpe jarasiṅgālo viya, diyaḍḍhayojanasatapavaḍḍhakāyasupaṇṇarājasamīpe chinnapakkhakākapotako viya khāyasi, gaccha yaṃ te karaṇīyaṃ, taṃ karohīti. Evaṃ vutte duṭṭho āḷavako uṭṭhahitvā manosilātale vāmapādena ṭhatvā – “passatha dāni tumhākaṃ vā satthā mahānubhāvo, ahaṃ vā” ti dakkhiṇapādena saṭṭhiyojanamattaṃ kelāsapabbatakūṭaṃ akkami. Taṃ ayokūṭapahaṭo viya niddhantaayopiṇḍo papaṭikāyo muñci, so tatra ṭhatvā, “ahaṃ āḷavako” ti ugghosesi. Sakalajambudīpaṃ saddo phari.

**Cattāro kira saddā** sakalajambudīpe sūyiṃsu – yañca puṇṇako yakkhasenāpati dhanañjayakorabyarājānaṃ jūtaṃ jinitvā apphoṭetvā “ahaṃ jinin” ti ugghosesi; yañca sakko devānamindo kassapabhagavato sāsane osakkante vissakammadevaputtaṃ sunakhaṃ karitvā – “ahaṃ pāpabhikkhū ca pāpabhikkhuniyo ca upāsake ca upāsikāyo ca sabbeva ca adhammavādino khādāmī” ti ugghosāpesi; yañca kusajātake pabhāvatihetu sattahi rājūhi nagare uparuddhe pabhāvatiṃ attanā saha hatthikkhandhe āropetvā nagarā nikkhamma – “ahaṃ sīhassaramahākusarājā” ti mahāpuriso ugghosesi; yañca kelāsamuddhani ṭhatvā āḷavakoti. Tadā hi sakalajambudīpe dvāre ṭhatvā ugghositasadisaṃ ahosi. Tiyojanasahassavitthato ca himavāpi saṅkampi yakkhassānubhāvena.

So **vātamaṇḍalaṃ** samuṭṭhāpesi – “eteneva samaṇaṃ palāpessāmī” ti. Te puratthimādibhedā vātā samuṭṭhahitvā aḍḍhayojanayojanadviyojanatiyojanappamāṇāni pabbatakūṭāni padāletvā vanagaccharukkhādīni ummūlaṃ katvā, āḷavinagaraṃ pakkhantā jiṇṇahatthisālādīni cuṇṇentā chadaniṭṭhakā ākāse vidhamentā. Bhagavā “mā kassaci uparodho hotū” ti adhiṭṭhāsi. Te vātā dasabalaṃ patvā cīvarakaṇṇamattampi cāletuṃ nāsakkhiṃsu. Tato **mahāvassaṃ** samuṭṭhāpesi. “Udakena ajjhottharitvā samaṇaṃ māressāmī” ti. Tassānubhāvena uparūpari satapaṭalasahassapaṭalādibhedā valāhakā uṭṭhahitvā pavassiṃsu. Vuṭṭhidhārāvegena pathavī chiddā ahosi. Vanarukkhādīnaṃ upari mahogho āgantvā dasabalassa cīvare ussāvabindumattampi temetuṃ nāsakkhi. Tato **pāsāṇavassaṃ** samuṭṭhāpesi. Mahantāni mahantāni pabbatakūṭāni dhūmāyantāni pajjalantāni ākāsenāgantvā dasabalaṃ patvā dibbamālāguḷāni sampajjiṃsu. Tato **paharaṇavassaṃ** samuṭṭhāpesi. Ekatodhārāubhatodhārāasisattikhurappādayo dhūmāyantā pajjalantā ākāsenāgantvā dasabalaṃ patvā dibbapupphāni ahesuṃ. Tato **aṅgāravassaṃ** samuṭṭhāpesi. Kiṃsuka vaṇṇā aṅgārā ākāsenāgantvā dasabalassa pādamūle dibbapupphāni hutvā vikīrayiṃsu. Tato **kukkulavassaṃ** samuṭṭhāpesi. Accuṇhā kukkulā ākāsenāgantvā dasabalassa pādamūle candanacuṇṇaṃ hutvā nipatiṃsu. Tato **vālikavassaṃ** samuṭṭhāpesi. Atisukhumavālikā dhūmāyantā pajjalantā ākāsenāgantvā dasabalassa pādamūle dibbapupphāni hutvā nipatiṃsu. Tato **kalalavassaṃ** samuṭṭhāpesi. Taṃ kalalavassaṃ dhūmāyantaṃ pajjalantaṃ ākāsenāgantvā dasabalassa pādamūle dibbagandhaṃ hutvā nipati. Tato **andhakāraṃ** samuṭṭhāpesi “bhiṃsetvā samaṇaṃ palāpessāmī” ti. Taṃ caturaṅgasamannāgataṃ andhakārasadisaṃ hutvā dasabalaṃ patvā sūriyappabhāvihatamiva andhakāraṃ antaradhāyi.

Evaṃ yakkho imāhi navahi vātavassapāsāṇapaharaṇaṅgārakukkulavālikakalalandhakāravuṭṭhīhi Bhagavantaṃ palāpetuṃ asakkonto nānāvidhapaharaṇahatthāya anekappakārarūpabhūtagaṇasamākulāya caturaṅginiyā senāya sayam eva Bhagavantaṃ abhigato. Te bhūtagaṇā anekappakāre vikāre katvā “gaṇhatha hanathā” ti Bhagavato upari āgacchantā viya honti. Api ca kho niddhantalohapiṇḍaṃ viya makkhikā, Bhagavantaṃ allīyituṃ asamatthāva ahesuṃ. Evaṃ santepi yathā bodhimaṇḍe māro āgatavelāyameva nivatto, tathā anivattetvā upaḍḍharattimattaṃ byākulamakaṃsu. Evaṃ upaḍḍharattimattaṃ anekappakāravibhiṃsanakadassanena pi Bhagavantaṃ cāletuṃ asakkonto āḷavako cintesi – “yaṃ nūnāhaṃ kenaci ajeyyaṃ dussāvudhaṃ muñceyyan” ti.

**Cattāri kira āvudhāni** loke seṭṭhāni – sakkassa vajirāvudhaṃ, vessavaṇassa gadāvudhaṃ, yamassa nayanāvudhaṃ, āḷavakassa dussāvudhanti. Yadi hi sakko duṭṭho vajirāvudhaṃ Sinerumatthake pahareyya, aṭṭhasaṭṭhisahassādhikayojanasatasahassaṃ vinivijjhitvā heṭṭhato gaccheyya. Vessavaṇena kujjhanakāle vissajjitaṃ gadāvudhaṃ bahūnaṃ yakkhasahassānaṃ sīsaṃ pātetvā puna hatthapāsaṃ āgantvā tiṭṭhati. Yamena duṭṭhena nayanāvudhena olokitamatte anekāni kumbhaṇḍasahassāni tattakapāle tilā viya pharantāni vinassanti. Āḷavako duṭṭho sace ākāse dussāvudhaṃ muñceyya, dvādasa vassāni devo na vasseyya. Sace pathaviyaṃ muñceyya. Sabbarukkhatiṇādīni sussitvā dvādasavassantare na puna viruheyyuṃ. Sace samudde muñceyya, tattakapāle udakabindu viya sabbamudakaṃ susseyya. Sace Sinerusadisepi pabbate muñceyya, khaṇḍākhaṇḍaṃ hutvā vikireyya. So evaṃ mahānubhāvaṃ dussāvudhaṃ uttarisāṭakaṃ muñcitvā aggahesi. Yebhuyyena dasasahassīlokadhātudevatā vegena sannipatiṃsu “ajja Bhagavā āḷavakaṃ damessati, tattha dhammaṃ sossāmā” ti yuddhadassanakāmāpi devatā sannipatiṃsu. Evaṃ sakalampi ākāsaṃ devatāhi paripuṇṇamahosi.

Atha āḷavako Bhagavato samīpe uparūpari vicaritvā vatthāvudhaṃ muñci. Taṃ asanivicakkaṃ viya ākāse bheravasaddaṃ karontaṃ dhūmāyantaṃ pajjalantaṃ Bhagavantaṃ patvā yakkhamānamaddanatthaṃ pādapuñchanacoḷaṃ hutvā pādamūle nipati. Āḷavako taṃ disvā chinnavisāṇo viya usabho uddhatadāṭho viya sappo nittejo nimmado nipatitamānaddhajo hutvā cintesi – “dussāvudhampi me samaṇaṃ nābhibhosi. Kiṃ nu kho kāraṇan” ti? “Idaṃ kāraṇaṃ, mettāvihārayutto samaṇo, handa naṃ rosetvā mettāya viyojemī” ti iminā sambandhenetaṃ vuttaṃ – atha kho āḷavako yakkho yena Bhagavā…pe… nikkhama samaṇāti. Tatthāyamadhippāyo – kasmā mayā ananuññāto mama bhavanaṃ pavisitvā gharasāmiko viya itthāgārassa majjhe nisinnosi? Ananuyuttametaṃ samaṇassa yad idaṃ adinnaparibhogo itthisaṃsaggo ca? Tasmā yadi tvaṃ samaṇadhamme ṭhito, nikkhama samaṇāti. Eke pana – “etāni aññāni ca pharusavacanāni vatvā evāyaṃ etad avocā” ti bhaṇanti.

Atha Bhagavā – “yasmā thaddho paṭithaddhabhāvena vinetuṃ na sakkā, so hi paṭithaddhabhāve kayiramāne, seyyathāpi caṇḍassa kukkurassa nāsāya pittaṃ bhindeyya, so bhiyyosomattāya caṇḍataro assa, evaṃ thaddhataro hoti, mudunā pana so sakkā vinetun” ti ñatvā, **sādhāvuso** ti piyavacanena tassa vacanaṃ sampaṭicchitvā nikkhami. Tena vuttaṃ **sādhāvusoti Bhagavā nikkhamī** ti.

Tato āḷavako – “subbaco vatāyaṃ samaṇo ekavacaneneva nikkhanto, evaṃ nāma nikkhametuṃ sukhaṃ samaṇaṃ akāraṇenevāhaṃ sakalarattiṃ yuddhena abbhuyyāsin” ti muducitto hutvā puna cintesi – “idānipi na sakkā jānituṃ, kiṃ nu kho subbacatāya nikkhanto udāhu kodhano. Handāhaṃ vīmaṃsāmī” ti. Tato **pavisa, samaṇā** ti āha. Atha subbacoti mudubhūtacittavavatthānakaraṇatthaṃ puna piyavacanaṃ vadanto **sādhāvuso** ti Bhagavā pāvisi. Āḷavako punappunaṃ tameva subbacabhāvaṃ vīmaṃsanto dutiyampi tatiyampi **nikkhama pavisā** ti āha. Bhagavā pi tathā akāsi. Yadi na kareyya, pakatiyāpi thaddhayakkhassa cittaṃ thaddhataraṃ hutvā dhammakathāya bhājanaṃ na bhaveyya. Tasmā yathā nāma mātā rodantaṃ puttakaṃ yaṃ so icchati, taṃ datvā vā katvā vā saññāpesi tathā Bhagavā kilesarodanena rodantaṃ yakkhaṃ saññāpetuṃ yaṃ so bhaṇati, taṃ akāsi. Yathā ca dhātī thaññaṃ apivantaṃ dārakaṃ kiñci datvā upalāḷetvā pāyeti, tathā Bhagavā yakkhaṃ lokuttaradhammakhīraṃ pāyetuṃ tassa patthitavacanakaraṇena upalāḷento evamakāsi. Yathā ca puriso lābumhi catumadhuraṃ pūretukāmo tassabbhantaraṃ sodheti, evaṃ Bhagavā yakkhassa citte lokuttaracatumadhuraṃ pūretukāmo tassabbhantare kodhamalaṃ sodhetuṃ yāva tatiyaṃ nikkhamanapavisanaṃ akāsi.

Atha āḷavako “subbaco ayaṃ samaṇo ‘nikkhamā’ ti vutto nikkhamati, ‘pavisā’ ti vutto pavisati. Yaṃnūnāhaṃ imaṃ samaṇaṃ evam eva sakalarattiṃ kilametvā pāde gahetvā pāragaṅgāya khipeyyan” ti? Pāpakaṃ cittaṃ uppādetvā catutthavāraṃ āha **nikkhama, samaṇā** ti. Taṃ ñatvā Bhagavā **na khvāhaṃ tan** ti āha. Evaṃ vā vutte taduttarikaraṇīyaṃ pariyesamāno pañhaṃ pucchitabbaṃ maññissati. Taṃ dhammakathāya mukhaṃ bhavissatīti ñatvā, **na khvāhaṃ tan** ti āha. Tattha **na** -iti paṭikkhepe. **Kho** ti avadhāraṇe. **Ahan** ti attanidassanaṃ. **Tan** ti hetuvacanaṃ. Tenevettha “yasmā tvaṃ evaṃ cintesi, tasmā ahaṃ, āvuso, neva nikkhamissāmi, yaṃ te karaṇīyaṃ, taṃ karohī” ti evamattho daṭṭhabbo.

Tato āḷavako yasmā pubbepi ākāsena gamanavelāya – “kiṃ nu kho etaṃ suvaṇṇavimānaṃ, udāhu rajatamaṇivimānānaṃ aññataraṃ, handa naṃ passāmā” ti evaṃ attano vimānaṃ āgate iddhimante tāpasaparibbājake pañhaṃ pucchitvā vissajjetuṃ asakkonte cittakkhepādīhi viheṭheti, tasmā bhagavantampi tathā viheṭhessāmīti maññamāno **pañhaṃ tan** ti ādim āha.

Kuto pan’assa pañhāti? Tassa kira mātāpitaro kassapaṃ Bhagavantaṃ payirupāsitvā aṭṭha pañhe saha vissajjanena uggahesuṃ. Te daharakāle āḷavakaṃ pariyāpuṇāpesuṃ; so kālaccayena vissajjanaṃ sammussi. Tato “ime pañhāpi mā vinassantū” ti suvaṇṇapaṭṭhe jātihiṅgulakena lekhāpetvā vimāne nikkhipi. Evam ete puṭṭhapañhā buddhavisayāva honti. Bhagavā taṃ sutvā yasmā buddhānaṃ pariccattalābhantarāyo vā jīvitantarāyo vā sabbaññutaññāṇabyāmappabhādipaṭighāto vā na sakkā kenaci kātuṃ, tasmā naṃ loke asādhāraṇaṃ buddhānubhāvaṃ dassento **na khvāhaṃ taṃ, āvuso, passāmi sadevake loke** ti ādim āha.

Evaṃ Bhagavā tassa bādhanacittaṃ paṭisedhetvā pañhāpucchane ussāhaṃ janento āha **apica tvaṃ, āvuso, puccha, yadākaṅkhasī** ti. Tassattho – puccha, yadi ākāṅkhasi, na me pañhāvissajjane bhāro atthi. Atha vā puccha, yaṃ ākaṅkhasi. Sabbaṃ te vissajjessāmīti sabbaññupavāraṇaṃ pavāresi asādhāraṇaṃ paccekabuddhaaggasāvakamahāsāvakehi. Evaṃ Bhagavato sabbaññupavāraṇāya pavāritāya **atha kho āḷavako yakkho Bhagavantaṃ gāthāya ajjhabhāsi**.

Tattha **kiṃ sūdha vittan** ti, kiṃ su idha vittaṃ. **Vittan** ti dhanaṃ. Taṃ hi pītisaṅkhātaṃ vittiṃ karoti, tasmā “vittan” ti vuccati. **Suciṇṇan** ti sukataṃ. **Sukhan** ti kāyikacetasikaṃ sātaṃ. **Āvahātī** ti āvahati āneti deti appeti. **Have** -iti daḷhatthe nipāto. **Sādutaran** ti atisayena sādu. “Sādhutaran” tipi pāṭho. **Rasānan** ti rasasaññitānaṃ dhammānaṃ. **Kathan** ti kena pakārena. Kathaṃjīvino jīvitaṃ **kathaṃjīviṃjīvitaṃ**. Gāthābandhasukhatthaṃ pana sānunāsikaṃ vuccati. Kathaṃjīviṃ jīvatanti vā pāṭho, tassa “jīvantānaṃ kathaṃjīvin” ti attho. Evaṃ imāya gāthāya “kiṃ su idha loke purisassa vittaṃ seṭṭhaṃ? Kiṃ su suciṇṇaṃ sukhamāvahāti? Kiṃ rasānaṃ sādutaraṃ? Kathaṃjīviṃ jīvitaṃ seṭṭhamāhū” ti? Ime cattāro pañhe pucchi.

Ath’assa Bhagavā kassapadasabalena vissajjitanayen’eva vissajjento imaṃ gāthamāha **saddhīdha vittan** ti. Tattha yathā hiraññasuvaṇṇādi vittaṃ upabhogasukhaṃ āvahati, khuppipāsādidukkhaṃ paṭibāhati, dāliddiyaṃ vūpasameti, muttādiratanapaṭilābhahetu hoti, lokasantatiñca āvahati, evaṃ lokiyalokuttarā saddhāpi yathāsambhavaṃ lokiyalokuttaraṃ vipākaṃ sukhamāvahati, saddhādhurena paṭipannānaṃ jātijarādidukkhaṃ paṭibāhati, guṇadāliddiyaṃ vūpasameti, satisambojjhaṅgādiratanapaṭilābhahetu hoti.

> “Saddho sīlena sampanno, yaso bhogasamappito;  
> Yaṃ yaṃ padesaṃ bhajati, tattha tatth’eva pūjito” ti. <small>(dha. pa. 303)</small> –

Vacanato lokasantatiñca āvahatīti katvā “vittan” ti vuttaṃ. Yasmā pana tesaṃ saddhāvittaṃ anugāmikaṃ anaññasādhāraṇaṃ sabbasampattihetu, lokiyassa hiraññasuvaṇṇādivittassāpi nidānaṃ. Saddhoyeva hi dānādīni puññāni katvā vittaṃ adhigacchati, assaddhassa pana vittaṃ yāvad eva anatthāya hoti, tasmā seṭṭhanti vuttaṃ. **Purisassā** ti ukkaṭṭhaparicchedadesanā. Tasmā na kevalaṃ purisassa, itthiādīnampi saddhāvittameva seṭṭhanti veditabbaṃ.

**Dhammo** ti dasakusaladhammo, dānasīlabhāvanādhammo vā. **Suciṇṇo** ti sukato sucarito. **Sukhamāvahatī** ti soṇaseṭṭhiputtaraṭṭhapālādīnaṃ viya manussasukhaṃ, sakkādīnaṃ viya dibbasukhaṃ, pariyosāne mahāpadumādīnaṃ viya nibbānasukhañca āvahati.

**Saccan** ti ayaṃ saccasaddo anekesu atthesu dissati. Seyyathidaṃ – “saccaṃ bhaṇe na kujjheyyā ” ti ādīsu <small>(dha. pa. 224)</small> vācāsacce. “Sacce ṭhitā samaṇabrāhmaṇā cā” ti ādīsu <small>(jā. 2.21.433)</small> viratisacce. “Kasmā nu saccāni vadanti nānā, pavādiyāse kusalā vadānā” ti ādīsu <small>(su. ni. 891)</small> diṭṭhisacce. “Cattār’imāni, bhikkhave, brāhmaṇasaccānī” ti ādīsu <small>(a. ni. 4.185)</small> brāhmaṇasacce. “Ekaṃ hi saccaṃ na dutiyamatthī” ti ādīsu <small>(su. ni. 890; mahāni. 119)</small> paramatthasacce. “Catunnaṃ saccānaṃ kati kusalā” ti ādīsu <small>(vibha. 216)</small> ariyasacce. Idha pana paramatthasaccaṃ nibbānaṃ viratisaccañca abbhantaraṃ katvā vācāsaccaṃ adhippetaṃ, yassānubhāvena udakādīni vase vattenti, jātijarāmaraṇapāraṃ taranti. Yathāha –

> “Saccena vācenudakamhi dhāvati,  
> Visampi saccena hananti paṇḍitā;  
> Saccena devo thanayaṃ pavassati,  
> Sace ṭhitā nibbutiṃ patthayanti.

> “Ye kecime atthi rasā pathabyā,  
> Saccaṃ tesaṃ sādutaraṃ rasānaṃ;  
> Sacce ṭhitā samaṇabrāhmaṇā ca,  
> Taranti jātimaraṇassa pāran” ti. <small>(jā. 2.21.433)</small>

**Sādutaran** ti madhurataraṃ paṇītataraṃ. **Rasānan** ti ye ime “mūlaraso khandharaso” ti ādinā, <small>(dha. sa. 628-630)</small> nayena sāyanīyadhammā, yecime “anujānāmi, bhikkhave, sabbaṃ phalarasaṃ <small>(mahāva. 300)</small> arasarūpo bhavaṃ Gotamo, ye te, brāhmaṇa, rūparasā saddarasā, <small>(pārā. 3; a. ni. 8.11)</small> anāpatti rasarase, <small>(pāci. 605-611)</small> ayaṃ dhammavinayo ekaraso vimuttiraso, <small>(cūḷava. 385; a. ni. 8.19)</small> bhāgī vā Bhagavā attharasassa dhammarasassā” ti ādinā <small>(mahāni. 149)</small> nayena rūpācārarasupavajjā avasesā byañjanādayo “dhammarasā” ti vuccanti. Tesaṃ rasānaṃ saccaṃ have sādutaraṃ saccameva sādutaraṃ. Sādhutaraṃ vā, seṭṭhataraṃ, uttamataraṃ. Mūlarasādayo hi sarīramupabrūhenti, saṃkilesikañca sukhamāvahanti. Saccarase viratisaccavācāsaccarasā samathavipassanādīhi cittaṃ upabrūheti, asaṃkilesikañca sukhamāvahati. Vimuttiraso paramatthasaccarasaparibhāvitattā sādu, attharasadhammarasā ca tadadhigamūpāyabhūtaṃ atthañca dhammañ ca nissāya pavattitoti.

**Paññājīviṃjīvitan** ti ettha pana yvāyaṃ andhekacakkhudvicakkhukesu dvicakkhupuggalo gahaṭṭho vā kammantānuṭṭhāna-saraṇagamanadāna-saṃvibhāga-sīlasamādānuposathakammādi gahaṭṭhapaṭipadaṃ, pabbajito vā avippaṭisārakarasīlasaṅkhātaṃ taduttaricittavisuddhiādibhedampi pabbajitapaṭipadaṃ paññāya ārādhetvā jīvati, tassa paññāya jīvino jīvitaṃ, taṃ vā paññājīvitaṃ seṭṭhamāhūti evamattho daṭṭhabbo.

Evaṃ Bhagavatā vissajjite cattāropi pañhe sutvā attamano yakkho avasesepi cattāro pañhe pucchanto **kathaṃsu tarati oghan** ti gāthamāha. Ath’assa Bhagavā purimanayen’eva vissajjento **saddhāya taratī** ti gāthamāha. Tattha kiñcāpi yo catubbidhamoghaṃ tarati, so saṃsāraṇṇavampi tarati, vaṭṭadukkhampi acceti, kilesamalāpi parisujjhati, evaṃ santepi pana yasmā assaddho oghataraṇaṃ asaddahanto na pakkhandati, pañcasu kāmaguṇesu cittavossaggena pamatto tatth’eva visattattā saṃsāraṇṇavaṃ na tarati, kusīto dukkhaṃ viharati vokiṇṇo akusalehi dhammehi, appañño suddhimaggaṃ ajānanto na parisujjhati, tasmā tappaṭipakkhaṃ dassentena Bhagavatā ayaṃ gāthā vuttā.

Evaṃ vuttāya cetāya yasmā sotāpattiyaṅgapadaṭṭhānaṃ saddhindriyaṃ, tasmā **saddhāya tarati oghan** ti iminā padena diṭṭhoghataraṇaṃ sotāpattimaggaṃ sotāpannañca pakāseti. Yasmā pana sotāpanno kusalānaṃ dhammānaṃ bhāvanāya sātaccakiriyasaṅkhatena appamādena samannāgato dutiyamaggaṃ ārādhetvā ṭhapetvā sakidevimaṃ lokaṃ āgamanamaggaṃ avasesaṃ sotāpattimaggena atiṇṇaṃ bhavoghavatthuṃ saṃsāraṇṇavaṃ tarati, tasmā **appamādena aṇṇavan** ti iminā padena bhavoghataraṇaṃ sakadāgāmimaggaṃ sakadāgāmiñca pakāseti. Yasmā ca sakadāgāmī vīriyena tatiyamaggaṃ ārādhetvā sakadāgāmimaggena anatītaṃ kāmoghavatthuṃ kāmoghasaññitañca kāmadukkhamacceti, tasmā **vīriyena dukkhamaccetī** ti iminā padena kāmoghataraṇaṃ anāgāmimaggaṃ anāgāmiñca pakāseti. Yasmā pana anāgāmī vigatakāmasaññāya parisuddhāya paññāya ekantaparisuddhaṃ catutthamaggapaññaṃ ārādhetvā anāgāmimaggena appahīnaṃ avijjāsaṅkhātaṃ paramamalaṃ pajahati, tasmā **paññāya parisujjhatī** ti, iminā padena avijjoghataraṇaṃ arahattamaggañca arahattañca pakāseti. Imāya ca arahattanikūṭena kathitāya gāthāya pariyosāne yakkho sotāpattiphale patiṭṭhāsi.

Idāni tameva “paññāya parisujjhatī” ti ettha vuttaṃ paññāpadaṃ gahetvā attano paṭibhānena lokiyalokuttaramissakaṃ pañhaṃ pucchanto **kathaṃsu labhate paññan** ti imaṃ chappadaṃ gāthamāha. Tattha **kathaṃsū** ti sabbattheva atthayuttipucchā honti. Ayaṃ hi paññādiatthaṃ ñatvā tassa yuttiṃ pucchati – “kathaṃ, kāya yuttiyā, kena kāraṇena paññaṃ labhatī” ti? Esa nayo dhanādīsu.

Ath’assa Bhagavā catūhi kāraṇehi paññālābhaṃ dassento **saddahāno** ti ādim āha. Tassattho – yena pubbabhāge kāyasucaritādibhedena aparabhāge ca sattatiṃsabodhipakkhiyabhedena dhammena arahanto buddhapaccekabuddhasāvakā nibbānaṃ pattā, taṃ saddahāno arahataṃ dhammaṃ nibbānapattiyā lokiyalokuttarapaññaṃ labhati, tañ ca kho na saddhāmattakeneva. Yasmā pana saddhājāto upasaṅkamati, upasaṅkamanto payirupāsati, payirupāsanto sotaṃ odahati, ohitasoto dhammaṃ suṇāti, tasmā upasaṅkamanato pabhuti yāva dhammassavanena sussūsaṃ labhati. Kiṃ vuttaṃ hoti – taṃ dhammaṃ saddahitvāpi ācariyupajjhāye kālena upasaṅkamitvā vattakaraṇena payirupāsitvā yadā payirupāsanāya ārādhitacittā kiñci vattukāmā honti. Atha adhigatāya sotukāmatāya sotaṃ odahitvā suṇanto labhatīti. Evaṃ sussūsampi ca satiavippavāsena appamatto subhāsitadubbhāsitaññutāya vicakkhaṇo eva labhati, na itaro. Tenāha “appamatto vicakkhaṇo” ti.

Evaṃ yasmā saddhāya paññalābhasaṃvattanikaṃ paṭipadaṃ paṭipajjati, sussūsāya sakkaccaṃ paññādhigamūpāyaṃ suṇāti, appamādena gahitaṃ na pamussati. Vicakkhaṇatāya anūnādhikaṃ aviparītañca gahetvā vitthārikaṃ karoti. Sussūsāya vā ohitasoto paññāpaṭilābhahetuṃ dhammaṃ suṇāti, appamādena sutadhammaṃ dhāreti, vicakkhaṇatāya dhatānaṃ dhammānaṃ atthamupaparikkhati, athānupubbena paramatthasaccaṃ sacchikaroti, tasmāssa Bhagavā “kathaṃsu labhate paññan” ti puṭṭho imāni cattāri kāraṇāni dassento imaṃ gāthamāha.

Idāni tato pare tayo pañhe vissajjento **patirūpakārī** ti imaṃ gāthamāha. Tattha desakālādīni ahāpetvā lokiyassa lokuttarassa vā dhanassa patirūpaṃ adhigamūpāyaṃ karotīti **patirūpakārī. Dhuravā** ti cetasikavīriyavasena anikkhittadhuro. **Uṭṭhātā** ti, “yo ca sītañca uṇhañca, tiṇā bhiyyo na maññatī” ti ādinā <small>(theragā. 232)</small> nayena kāyikavīrīyavasena uṭṭhānasampanno asithilaparakkamo. **Vindate dhanan** ti ekamūsikāya nacirass’eva catusatasahassasaṅkhaṃ cūḷantevāsī viya lokiyadhanañca, mahallakamahātissatthero viya lokuttaradhanañca labhati. So “tīhiyeva iriyāpathehi viharissāmī” ti vattaṃ katvā thinamiddhāgamanavelāya palālacumbaṭakaṃ temetvā sīse katvā galappamāṇaṃ udakaṃ pavisitvā thinamiddhaṃ paṭibāhanto dasahi vassehi arahattaṃ pāpuṇi. **Saccenā** ti vacīsaccenāpi “saccavādī bhūtavādī” ti, paramatthasaccenāpi “buddho paccekabuddho ariyasāvako” ti evaṃ kittiṃ pappoti. **Dadan** ti yaṃkiñci icchitapatthitaṃ dadanto mittāni ganthati, sampādeti karotīti attho. Duddadaṃ vā dadaṃ taṃ ganthati. Dānamukhena vā cattāripi saṅgahavatthūni gahitānīti veditabbāni, tehi mittāni karotīti vuttaṃ hoti.

Evaṃ gahaṭṭhapabbajitānaṃ sādhāraṇena lokiyalokuttaramissakena nayena cattāro pañhe vissajjetvā idāni “kathaṃ pecca na socatī” ti imaṃ pañcamaṃ pañhaṃ gahaṭṭhavasena vissajjento **yassete** tiādīmāha. Tassattho – yassa “saddahāno arahatan” ti ettha vuttāya sabbakalyāṇadhammuppādikāya saddhāya samannāgatattā **saddhassa, gharamesino** ti gharāvāsaṃ pañca vā kāmaguṇe esantassa gavesantassa kāmabhogino gahaṭṭhassa “saccena kittiṃ pappotī” ti ettha vuttappakāraṃ **saccaṃ**. “Sussūsaṃ labhate paññan” ti ettha sussūsapaññānāmena vuttova **damo**. “Dhuravā uṭṭhātā” ti ettha dhuranāmena uṭṭhānanāmena ca vuttā **dhiti**. “Dadaṃ mittāni ganthatī” ti ettha vuttappakāro **cāgo** cā ti ete caturo dhammā santi. **Sa ve pecca na socatī** ti idhalokā paralokaṃ gantvā sa ve na socatīti.

Evaṃ Bhagavā pañcamampi pañhaṃ vissajjetvā taṃ yakkhaṃ codento **iṅgha aññepī** ti ādim āha. Tattha **iṅghā** ti codanatthe nipāto. **Aññepī** ti aññe pi dhamme puthū samaṇabrāhmaṇe pucchassu. Aññe pi vā pūraṇādayo sabbaññupaṭiññe puthū samaṇabrāhmaṇe pucchassu. Yadi amhehi “saccena kittiṃ pappotī” ti ettha vuttappakārā saccā bhiyyo kittippattikāraṇaṃ vā, “sussūsaṃ labhate paññan” ti ettha sussūsāti paññāpadesena vuttā dammā bhiyyo lokiyalokuttarapaññāpaṭilābhakāraṇaṃ vā, “dadaṃ mittāni ganthatī” ti ettha vuttappakārā cāgā bhiyyo mittaganthanakāraṇaṃ vā, “dhuravā uṭṭhātā” ti ettha taṃ taṃ atthavasaṃ paṭicca dhuranāmena uṭṭhānanāmena ca vuttāya mahābhārasahanatthena ussoḷhibhāvappattāya vīriyasaṅkhātāya khantyā bhiyyo lokiyalokuttaradhanavindanakāraṇaṃ vā, “saccaṃ dammo dhiti cāgo” ti evaṃ vuttehi imeh’eva catūhi dhammehi bhiyyo asmā lokā paraṃ lokaṃ pecca asocanakāraṇaṃ vā idha vijjatīti ayam ettha saddhiṃ saṅkhepayojanāya atthavaṇṇanā. Vitthārato pana ekamekaṃ padaṃ atthuddhārapaduddhārapadavaṇṇanānayehi vibhajitvā veditabbā.

Evaṃ vutte yakkho yena saṃsayena aññe puccheyya, tassa pahīnattā **kathaṃ nu dāni puccheyyaṃ, puthū samaṇabrāhmaṇe** ti vatvā yepissa apucchanakāraṇaṃ na jānanti, tepi jānāpento **yohaṃ ajjapajānāmi, yo attho samparāyiko** ti āha. Tattha **ajjā** ti ajjādiṃ katvāti adhippāyo. **Pajānāmī** ti yathāvuttena pakārena jānāmi. **Yo attho** ti ettāvatā “sussūsaṃ labhate paññan” ti ādinā nayena vuttaṃ diṭṭhadhammikaṃ dasseti. **Samparāyiko** ti iminā “yassete caturo dhammā” ti vuttaṃ pecca sokābhāvakāraṇaṃ samparāyikaṃ. **Attho** ti ca kāraṇassetaṃ adhivacanaṃ. Ayaṃ hi atthasaddo “sātthaṃ sabyañjanan” ti evamādīsu <small>(pārā. 1; dī. ni. 1.255)</small> pāṭhatthe vattati. “Attho me, gahapati, hiraññasuvaṇṇenā” ti ādīsu <small>(dī. ni. 2.250; ma. ni. 3.258)</small> vicakkhaṇe. “Hoti sīlavataṃ attho” ti ādīsu <small>(jā. 1.1.11)</small> vuḍḍhimhi. “Bahujano bhajate atthahetū” ti ādīsu dhane. “Ubhinnamatthaṃ caratī” ti ādīsu <small>(jā. 1.7.66; saṃ. ni. 1.250; theragā. 443)</small> hite. “Atthe jāte ca paṇḍitan” ti ādīsu <small>(jā. 1.1.92)</small> kāraṇe. Idha pana kāraṇe. Tasmā yaṃ paññādilābhādīnaṃ kāraṇaṃ diṭṭhadhammikaṃ, yañca pecca sokābhāvassa kāraṇaṃ samparāyikaṃ, taṃ yohaṃ ajja Bhagavatā vuttanayena sāmaṃ yeva pajānāmi, so kathaṃ nu dāni puccheyyaṃ puthū samaṇabrāhmaṇeti evamettha saṅkhepato attho veditabbo.

Evaṃ yakkho “pajānāmi yo attho samparāyiko” ti vatvā tassa ñāṇassa bhagavaṃmūlakattaṃ dassento **atthāya vata me buddho** ti āha. Tattha **atthāyā** ti hitāya vuḍḍhiyā ca. **Yattha dinnaṃ mahapphalan** ti “yassete caturo dhammā” ti ettha vuttacāgena yattha dinnaṃ mahapphalaṃ, taṃ aggadakkhiṇeyyaṃ buddhaṃ pajānāmīti attho. Keci pana “saṅghaṃ sandhāya evam āhā” ti bhaṇanti.

Evaṃ imāya gāthāya attano hitādhigamaṃ dassetvā idāni sahitapaṭipattiṃ dīpento **so ahaṃ vicarissāmī** ti ādim āha. Tattha **gāmā gāman** ti devagāmā devagāmaṃ. **Purā puran** ti devanagarato devanagaraṃ. **Namassamāno sambuddhaṃ, dhammassa ca sudhammatan** ti “sammāsambuddho vata Bhagavā, svākkhāto vata Bhagavato dhammo” ti ādinā nayena buddhasubodhitañca dhammasudhammatañca ca-saddena “suppaṭipanno vata Bhagavato sāvakasaṅgho” ti ādinā saṅghasuppaṭipattiñca abhitthavitvā namassamāno dhammaghosako hutvā vicarissāmīti vuttaṃ hoti.

Evamimāya gāthāya pariyosānañca rattivibhāvanañca sādhukārasadduṭṭhānañca āḷavakakumārassa yakkhabhavanaṃ ānayanañca ekakkhaṇeyeva ahosi. Rājapurisā sādhukārasaddaṃ sutvā – “evarūpo sādhukārasaddo ṭhapetvā buddhe na aññesaṃ abbhuggacchati, āgato nu kho Bhagavā” ti āvajjentā Bhagavato sarīrappabhaṃ disvā pubbe viya bahi aṭṭhatvā nibbisaṅkā antoyeva pavisitvā addasaṃsu Bhagavantaṃ yakkhassa bhavane nisinnaṃ, yakkhañca añjaliṃ paggahetvā ṭhitaṃ. Disvāna yakkhaṃ āhaṃsu – “ayaṃ te, mahāyakkha, rājakumāro balikammāya ānīto, handa naṃ khāda vā bhuñja vā, yathāpaccayaṃ vā karohī” ti. So sotāpannattā lajjito visesena ca Bhagavato purato evaṃ vuccamāno atha taṃ kumāraṃ ubhohi hatthehi paṭiggahetvā Bhagavato upanāmesi “ayaṃ, bhante, kumāro mayhaṃ pesito, imāhaṃ Bhagavato dammi, hitānukampakā buddhā, paṭiggaṇhātu, bhante, Bhagavā imaṃ dārakaṃ imassa hitatthāya sukhatthāyā” ti imañca gāthamāha –

> “Imaṃ kumāraṃ satapuññalakkhaṇaṃ,  
> Sabbaṅgupetaṃ paripuṇṇabyañjanaṃ;  
> Udaggacitto sumano dadāmi te,  
> Paṭiggaha lokahitāya cakkhumā” ti.

Paṭiggahesi Bhagavā kumāraṃ. Paṭiggaṇhanto ca yakkhassa ca kumārassa ca maṅgalakaraṇatthaṃ pādūnagāthaṃ abhāsi. Taṃ yakkho kumāraṃ saraṇaṃ gamento tikkhattuṃ catutthapādena pūresi. Seyyathidaṃ –

> “Dīghāyuko hotu ayaṃ kumāro,  
> Tuvañca yakkha sukhito bhavāhi;

> Abyādhitā lokahitāya tiṭṭhatha,  
> Ayaṃ kumāro saraṇamupeti buddhaṃ;

> Ayaṃ kumāro saraṇamupeti dhammaṃ;  
> Ayaṃ kumāro saraṇamupeti saṅghan” ti.

Atha Bhagavā kumāraṃ rājapurisānaṃ adāsi – “imaṃ vaḍḍhetvā puna mameva dethā” ti. Evaṃ so kumāro rājapurisānaṃ hatthato yakkhassa hatthaṃ, yakkhassa hatthato Bhagavato hatthaṃ, Bhagavato hatthato puna rājapurisānaṃ hatthaṃ gatattā nāmato “hatthako āḷavako” ti jāto. Taṃ ādāya paṭinivatte rājapurise disvā kassakavanakammikādayo “kiṃ yakkho kumāraṃ atidaharattā na icchī” ti? Bhītā pucchiṃsu. Rājapurisā “mā bhāyatha. Khemaṃ kataṃ Bhagavatā” ti sabbamārocesuṃ. Tato “sādhu sādhū” ti sakalaṃ āḷavinagaraṃ ekakolāhalena yakkhābhimukhaṃ ahosi. Yakkhopi Bhagavato bhikkhācārakāle anuppatte pattacīvaraṃ gahetvā upaḍḍhamaggaṃ anugantvā nivatti.

Atha Bhagavā nagare piṇḍāya caritvā katabhattakicco nagaradvāre aññatarasmiṃ vivitte rukkhamūle paññattabuddhāsane nisīdi. Tato mahājanakāyena saddhiṃ rājā ca nāgarā ca ekato sampiṇḍitvā Bhagavantaṃ upasaṅkamma vanditvā parivāretvā nisinnā – “kathaṃ, bhante, evaṃ dāruṇaṃ yakkhaṃ damayitthā” ti pucchiṃsu. Tesaṃ Bhagavā yuddhamādiṃ katvā “evaṃ navavidhaṃ vassaṃ vassetvā evaṃ vibhiṃsanakaṃ akāsi, evaṃ pañhaṃ pucchi. Tassāhaṃ evaṃ vissajjesin” ti tamevāḷavakasuttaṃ kathesi. Kathāpariyosāne caturāsītipāṇasahassānaṃ dhammābhisamayo ahosi. Tato rājā c’eva nāgarā ca vessavaṇamahārājassa bhavanasamīpe yakkhassa bhavanaṃ katvā pupphagandhādisakkārupetaṃ niccabaliṃ pavattesuṃ. Tañca kumāraṃ viññutaṃ pattaṃ “tvaṃ Bhagavantaṃ nissāya jīvitaṃ labhi, gaccha Bhagavantaṃ yeva payirupāsassu bhikkhusaṅghañcā” ti vissajjesuṃ. So bhagavantañca bhikkhusaṅghañ ca payirupāsamāno nacirass’eva anāgāmiphale patiṭṭhāya sabbaṃ buddhavacanaṃ uggahetvā pañcasataupāsakaparivāro ahosi. Bhagavā ca naṃ etadagge niddisi – “etadaggaṃ, bhikkhave, mama sāvakānaṃ upāsakānaṃ catūhi saṅgahavatthūhi parisaṃ saṅgaṇhantānaṃ yad idaṃ hatthako āḷavako” ti. <small>(a. ni. 1.251)</small> Dvādasamaṃ.

{{<eof>}}
    Iti sāratthappakāsiniyā Saṃyuttanikāya-aṭṭhakathāya<br>
    Yakkhasaṃyuttavaṇṇanā niṭṭhitā.
{{</eof>}}