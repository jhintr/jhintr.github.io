---
title: "Vanasaṃyuttaṃ"
subtitle: ""
language: "pi"
date: 2022-07-27T15:17:01+08:00
lastmod: 2022-07-27T15:17:01+08:00
draft: false
brewing: false
weight: 109
---

## 1. Vivekasuttavaṇṇanā

#### 221

Vanasaṃyuttassa paṭhame **kosalesu viharatī** ti satthu santike kammaṭṭhānaṃ gahetvā tassa janapadassa sulabhabhikkhatāya tattha gantvā viharati. **Saṃvejetukāmā** ti vivekaṃ paṭipajjāpetukāmā. **Vivekakāmo** ti tayo viveke patthayanto. **Niccharatī bahiddhā** ti bāhiresu puthuttārammaṇesu carati. **Jano janasmin** ti tvaṃ jano aññasmiṃ jane chandarāgaṃ vinayassu. **Pajahāsī** ti pajaha. **Bhavāsī** ti bhava. **Sataṃ taṃ sārayāmase** ti satimantaṃ paṇḍitaṃ taṃ mayampi sārayāma, sataṃ vā dhammaṃ mayaṃ taṃ sārayāmāti attho. **Pātālarajo** ti appatiṭṭhaṭṭhena pātālasaṅkhāto kilesarajo. **Mā taṃ kāmarajo** ti ayaṃ kāmarāgarajo taṃ mā avahari, apāyameva mā netūti attho. **Paṃsukunthito** ti paṃsumakkhito. **Vidhunan** ti vidhunanto. **Sitaṃ rajan** ti sarīralaggaṃ rajaṃ. **Saṃvegamāpādī** ti devatāpi nāma maṃ evaṃ sāretīti vivekamāpanno, uttamavīriyaṃ vā paggayha paramavivekaṃ maggameva paṭipannoti. Paṭhamaṃ.

## 2. Upaṭṭhānasuttavaṇṇanā

#### 222

Dutiye **supatī** ti ayaṃ kira khīṇāsavo, so dūre bhikkhācāragāmaṃ gantvā āgato paṇṇasālāya pattacīvaraṃ paṭisāmetvā avidūre jātassaraṃ otaritvā gattāni utuṃ gāhāpetvā divāṭṭhānaṃ sammajjitvā tattha nīcamañcakaṃ paññāpetvā niddaṃ anokkamantova nipanno. Khīṇāsavassāpi hi kāyadaratho hotiyevāti tassa vinodanatthaṃ, taṃ sandhāya supatīti vuttaṃ. **Ajjhabhāsī** ti “ayaṃ bhikkhu satthu santike kammaṭṭhānaṃ gahetvā divā supati, divāsoppañca nāmetaṃ vaḍḍhitaṃ diṭṭhadhammikasamparāyikaṃ atthaṃ nāsetī” ti maññamānā “codessāmi nan” ti cintetvā abhāsi.

**Āturassā** ti jarāturo rogāturo kilesāturoti tayo āturā, tesu kilesāturaṃ sandhāyevam āha. **Sallaviddhassā** ti savisena sattisallena viya avijjāvisaviṭṭhena taṇhāsallena hadaye viddhassa. **Ruppato** ti ghaṭṭiyamānassa.

Idānissa kāmesu ādīnavaṃ kathayantī **aniccā** ti ādim āha. Tattha **asitan** ti taṇhādiṭṭhinissayena anissitaṃ. **Kasmā pabbajitaṃ tape** ti evarūpaṃ khīṇāsavaṃ divāsoppaṃ na tapati, tādisaṃ pana kasmā na tapessatīti? Vadati. Therasseva vā etaṃ vacanaṃ, tasmā ayam ettha attho – baddhesu muttaṃ asitaṃ mādisaṃ khīṇāsavapabbajitaṃ kasmā divāsoppaṃ tape, na tapessatīti? Sesagāthāsupi eseva nayo. Devatāya hi vacanapakkhe – “evarūpaṃ khīṇāsavapabbajitaṃ divāsoppaṃ na tapati, tādisaṃ pana kasmā na tapessati? Tapessatiyevā” ti attho. Therassa vacanapakkhe – “evarūpaṃ mādisaṃ khīṇāsavapabbajitaṃ kasmā divāsoppaṃ tape? Na tapatiyevā” ti attho. Ayaṃ pan’ettha anuttānapadavaṇṇanā. **Vinayā** ti vinayena. **Samatikkamā** ti vaṭṭamūlikāya avijjāya samatikkamena. **Taṃ ñāṇan** ti taṃ catusaccañāṇaṃ. **Paramodānan** ti paramaparisuddhaṃ. **Pabbajitan** ti evarūpena ñāṇena samannāgataṃ pabbajitaṃ. **Vijjāyā** ti catutthamaggavijjāya. **Āraddhavīriyan** ti paggahitavīriyaṃ paripuṇṇavīriyaṃ. Dutiyaṃ.

## 3. Kassapagottasuttavaṇṇanā

#### 223

Tatiye **chetan** ti ekaṃ migaluddakaṃ. **Ovadatī** ti so kira migaluddako pāto va bhuñjitvā “mige vadhissāmī” ti araññaṃ paviṭṭho ekaṃ rohitamigaṃ disvā “sattiyā naṃ paharissāmī” ti anubandhamāno therassa paṭhamasutte vuttanayen’eva divāvihāraṃ nisinnassa avidūrena pakkamati. Atha naṃ thero – “upāsaka, pāṇātipāto nāmesa apāyasaṃvattaniko appāyukasaṃvattaniko, sakkā aññena pi kasivaṇijjādikammena dārabharaṇaṃ kātuṃ, mā evarūpaṃ kakkhaḷakammaṃ karohī” ti āha. So pi “mahāpaṃsukūlikatthero kathetī” ti gāravena ṭhatvā sotuṃ āraddho. Ath’assa sotukāmataṃ janessāmīti thero aṅguṭṭhakaṃ jālāpesi. So akkhīhipi passati, kaṇṇehipi suṇāti, cittaṃ pan’assa “asukaṭṭhānaṃ migo gato bhavissati, asukatitthaṃ otiṇṇo, tattha naṃ gantvā ghātetvā yāvadicchakaṃ maṃsaṃ khāditvā sesaṃ kājenādāya gantvā puttake tosessāmī” ti evaṃ migasseva anupadaṃ dhāvati. Evaṃ vikkhittacittassa dhammaṃ desentaṃ theraṃ sandhāya vuttaṃ “ovadatī” ti. **Ajjhabhāsī** ti “ayaṃ thero adāruṃ tacchanto viya akhette vappanto viya attanopi kammaṃ nāseti, etassāpi codessāmi nan” ti abhāsi.

**Appapaññan** ti nippaññaṃ. **Acetasan** ti kāraṇajānanasamatthena cittena rahitaṃ. **Mandovā** ti andhabālo viya. **Suṇātī** ti tava dhammakathaṃ suṇāti. **Na vijānātī** ti atthamassa na jānāti. **Āloketī** ti tava puthujjanikaiddhiyā jalantaṃ aṅguṭṭhakaṃ āloketi. **Na passatī** ti ettha “neva telaṃ na vaṭṭi na dīpakapallikā, therassa pana ānubhāvenāyaṃ jalatī” ti imaṃ kāraṇaṃ na passati. **Dasa pajjote** ti dasasu aṅgulīsu dasa padīpe. **Rūpānī** ti kāraṇarūpāni. **Cakkhū** ti paññācakkhu. **Saṃvegamāpādī** ti kiṃ me imināti? Vīriyaṃ paggayha paramavivekaṃ arahattamaggaṃ paṭipajji. Tatiyaṃ.

## 4. Sambahulasuttavaṇṇanā

#### 224

Catutthe **sambahulā** ti bahū suttantikā ābhidhammikā vinayadharā ca. **Viharantī** ti satthu santike kammaṭṭhānaṃ gahetvā viharanti. **Pakkamiṃsū** ti te kira tasmiṃ janapade aññataraṃ gāmaṃ upasaṅkamante disvā manussā pasannacittā āsanasālāya kojavattharaṇādīni paññāpetvā yāgukhajjakāni datvā upanisīdiṃsu. Mahāthero ekaṃ dhammakathikaṃ “dhammaṃ kathehī” ti āha. So cittaṃ dhammakathaṃ kathesi. Manussā pasīditvā bhojanavelāyaṃ paṇītabhojanaṃ adaṃsu. Mahāthero manuññaṃ bhattānumodanamakāsi. Manussā bhiyyosomattāya pasannā “idh’eva, bhante, temāsaṃ vasathā” ti paṭiññaṃ kāretvā gamanāgamanasampanne ṭhāne senāsanāni kāretvā catūhi paccayehi upaṭṭhahiṃsu. Mahāthero vassūpanāyikadivase bhikkhū ovadi – “āvuso, tumhehi garukassa satthu santike kammaṭṭhānaṃ gahitaṃ, buddhapātubhāvo nāma dullabho. Māsassa aṭṭha divase dhammassavanaṃ katvā gaṇasaṅgaṇikaṃ pahāya appamattā viharathā” ti. Te tato paṭṭhāya yuñjanti ghaṭenti. Kadāci sabbarattikaṃ dhammassavanaṃ karonti, kadāci pañhaṃ vissajjenti, kadāci padhānaṃ karonti. Tesaṃ dhammassavanadivase dhammaṃ kathentānaṃ yeva aruṇo uggacchati. Pañhāvissajjanadivase byatto bhikkhu pañhaṃ pucchati, paṇḍito vissajjetīti pucchanavissajjanaṃ karontānaṃyeva. Padhānadivase sūriyatthaṅgamane gaṇḍiṃ paharitvā va caṅkamaṃ otaritvā padhānaṃ karontānaṃyeva. Te evaṃ vassaṃ vassitvā pavāretvā pakkamiṃsu. Taṃ sandhāyetaṃ vuttaṃ. **Paridevamānā** ti “idāni tathārūpaṃ madhuraṃ dhammassavanaṃ pañhākathanaṃ kuto labhissāmī” ti ādīni vatvā rodamānā.

**Khāyatī** ti paññāyati upaṭṭhāti. **Ko me** ti kahaṃ ime. **Vajjibhūmiyā** ti vajjiraṭṭhābhimukhā gatā. **Magā viyā** ti yathā magā tasmiṃ tasmiṃ pabbatapāde vā vanasaṇḍe vā vicarantā – “idaṃ amhākaṃ mātusantakaṃ pitusantakaṃ paveṇiāgatan” ti agahetvā, yattheva nesaṃ gocaraphāsutā ca hoti paripanthābhāvo ca, tattha vicaranti. Evaṃ aniketā agehā bhikkhavopi “ayaṃ, āvuso, amhākaṃ ācariyupajjhāyānaṃ santako paveṇiāgato” ti agahetvā yattheva nesaṃ utusappāyaṃ bhojanasappāyaṃ puggalasappāyaṃ senāsanasappāyaṃ dhammassavanasappāyañca sulabhaṃ hoti, tattha viharanti. Catutthaṃ.

## 5. Ānandasuttavaṇṇanā

#### 225

Pañcame **Ānando** ti dhammabhaṇḍāgārikatthero. **Ativelan** ti atikkantaṃ velaṃ. **Gihisaññattibahulo** ti rattiñca divā ca bahukālaṃ gihī saññāpayanto. Bhagavati parinibbute Mahākassapatthero theraṃ āha – “āvuso, mayaṃ Rājagahe vassaṃ upagantvā dhammaṃ saṅgāyissāma, gaccha tvaṃ araññaṃ pavisitvā uparimaggattayatthāya vāyāmaṃ karohī” ti. So Bhagavato pattacīvaram ādāya kosalaraṭṭhaṃ gantvā ekasmiṃ araññāvāse vasitvā punadivase ekaṃ gāmaṃ pāvisi. Manussā theraṃ disvā – “bhante Ānanda, tumhe pubbe satthārā saddhiṃ āgacchatha. Ajja ekakāva āgatā. Kahaṃ satthāraṃ ṭhapetvā āgatattha? Idāni kassa pattacīvaraṃ gahetvā vicaratha? Kassa mukhodakaṃ dantakaṭṭhaṃ detha, pariveṇaṃ sammajjatha, vattapaṭivattaṃ karothā” ti bahuṃ vatvā parideviṃsu. Thero – “mā, āvuso, socittha, mā paridevittha, aniccā saṅkhārā” ti ādīni vatvā te saññāpetvā bhattakiccāvasāne vasanaṭṭhānameva gacchati. Manussā sāyampi tattha gantvā tatheva paridevanti. Theropi tatheva ovadati. Taṃ sandhāyetaṃ vuttaṃ. **Ajjhabhāsī** ti “ayaṃ thero bhikkhusaṅghassa kathaṃ sutvā ‘samaṇadhammaṃ karissāmī’ ti araññaṃ pavisitvā idāni gihī saññāpento viharati, satthu sāsanaṃ asaṅgahitapuppharāsi viya ṭhitaṃ, dhammasaṅgahaṃ na karoti, codessāmi nan” ti cintetvā abhāsi.

**Pasakkiyā** ti pavisitvā. **Hadayasmiṃ opiyā** ti kiccato ca ārammaṇato ca hadayamhi pakkhipitvā. “Nibbānaṃ pāpuṇissāmī” ti vīriyaṃ karonto nibbānaṃ kiccato hadayamhi opeti nāma, nibbānārammaṇaṃ pana samāpattiṃ appetvā nisīdanto ārammaṇato. Tadubhayampi sandhāyesā bhāsati. **Jhāyā** ti dvīhi jhānehi jhāyiko bhava. **Biḷibiḷikā** ti ayaṃ gihīhi saddhiṃ biḷibiḷikathā. Pañcamaṃ.

## 6. Anuruddhasuttavaṇṇanā

#### 226

Chaṭṭhe **purāṇadutiyikā** ti anantare attabhāve aggamahesī. **Sobhasī** ti pubbepi sobhasi, idānipi sobhasi. **Duggatā** ti na gatiduggatiyā duggatā. Tā hi sugatiyaṃ ṭhitā sampattiṃ anubhavanti, paṭipattiduggatiyā pana duggatā. Tato cutā hi tā nirayepi upapajjantīti duggatā. **Patiṭṭhitā** ti sakkāyasmiṃ hi patiṭṭhahanto aṭṭhahi kāraṇehi patiṭṭhāti – ratto rāgavasena patiṭṭhāti, duṭṭho dosavasena… mūḷho mohavasena… vinibaddho mānavasena… parāmaṭṭho diṭṭhivasena… thāmagato anusayavasena… aniṭṭhaṅgato vicikicchāvasena… vikkhepagato uddhaccavasena patiṭṭhāti. Tāpi evaṃ patiṭṭhitāva. **Naradevānan** ti devanarānaṃ.

**Natthi dānī** ti sā kira devadhītā there balavasinehā ahosi, paṭigantuṃ nāsakkhi. Kālena āgantvā pariveṇaṃ sammajjati, mukhodakaṃ dantakaṭṭhaṃ pānīyaṃ paribhojanīyaṃ upaṭṭhapeti. Thero anāvajjanena paribhuñjati. Ekasmiṃ divase therassa jiṇṇacīvarassa coḷakabhikkhaṃ carato saṅkārakūṭe dibbadussaṃ ṭhapetvā pakkami. Thero taṃ disvā ukkhipitvā, olokento dussantaṃ disvā “dussametan” ti ñatvā, “alaṃ ettāvatā” ti aggahesi. Tenevassa cīvaraṃ niṭṭhāsi. Atha dve aggasāvakā anuruddhatthero cā ti tayo janā cīvaraṃ kariṃsu. Satthā sūciṃ yojetvā adāsi. Niṭṭhitacīvarassa piṇḍāya carato devatā piṇḍapātaṃ samādapeti. Sā kālena ekikā, kālena attadutiyā therassa santikaṃ āgacchati. Tadā pana attatatiyā āgantvā divāṭṭhāne theraṃ upasaṅkamitvā – “mayaṃ manāpakāyikā nāma manasā icchiticchitarūpaṃ māpemā” ti āha. Thero – “etā evaṃ vadanti, vīmaṃsissāmi, sabbā nīlakā hontū” ti cintesi. Tā therassa manaṃ ñatvā sabbāva nīlavaṇṇā ahesuṃ, evaṃ pītalohitaodātavaṇṇāti. Tato cintayiṃsu – “thero amhākaṃ dassanaṃ assādetī” ti tā samajjaṃ kātuṃ āraddhā, ekāpi gāyi, ekāpi nacci, ekāpi accharaṃ pahari. Thero indriyāni okkhipi. Tato – “na amhākaṃ dassanaṃ thero assādetī” ti ñatvā sinehaṃ vā santhavaṃ vā alabhamānā nibbinditvā gantumāraddhā. Thero tāsaṃ gamanabhāvaṃ ñatvā – “mā punappunaṃ āgacchiṃsū” ti arahattaṃ byākaronto imaṃ gāthamāha. Tattha **vikkhīṇo** ti khīṇo. **Jātisaṃsāro** ti tattha tattha jātisaṅkhāto saṃsāro. Chaṭṭhaṃ.

## 7. Nāgadattasuttavaṇṇanā

#### 227

Sattame **atikālenā** ti sabbarattiṃ niddāyitvā balavapaccūse koṭisammuñjaniyā thokaṃ sammajjitvā mukhaṃ dhovitvā yāgubhikkhāya pāto va pavisati. **Atidivā** ti yāguṃ ādāya āsanasālaṃ gantvā pivitvā ekasmiṃ ṭhāne nipanno niddāyitvā – “manussānaṃ bhojanavelāya paṇītaṃ bhikkhaṃ labhissāmī” ti upakaṭṭhe majjhanhike uṭṭhāya dhammakaraṇena udakaṃ gahetvā akkhīni pamajjitvā piṇḍāya caritvā yāvadatthaṃ bhuñjitvā majjhanhike vītivatte paṭikkamati. **Divā ca āgantvā** ti atikāle paviṭṭhena nāma aññehi bhikkhūhi paṭhamataraṃ āgantabbaṃ hoti, tvaṃ pana ativiya divā āgantvā gatāsīti attho. **Bhāyāmi nāgadattan** ti taṃ nāgadattaṃ ahaṃ bhāyāmi. **Suppagabbhan** ti suṭṭhu pagabbhaṃ. **Kulesū** ti khattiyakulādiupaṭṭhākakulesu. Sattamaṃ.

## 8. Kulagharaṇīsuttavaṇṇanā

#### 228

Aṭṭhame **ajjhogāḷhappatto** ti ogāhappatto. So kira satthu santike kammaṭṭhānaṃ gahetvā taṃ vanasaṇḍaṃ pavisitvā dutiyadivase gāmaṃ piṇḍāya pāvisi pāsādikehi abhikkantādīhi. Aññataraṃ kulaṃ tassa iriyāpathe pasīditvā pañcapatiṭṭhitena vanditvā piṇḍapātaṃ adāsi. Bhattānumodanaṃ puna sutvā atirekataraṃ pasīditvā, “bhante, niccakālaṃ idh’eva bhikkhaṃ gaṇhathā” ti nimantesi. Thero adhivāsetvā tesaṃ āhāraṃ paribhuñjamāno vīriyaṃ paggayha ghaṭento arahattaṃ patvā cintesi – “bahūpakāraṃ me etaṃ kulaṃ, aññattha gantvā kiṃ karissāmī” ti? Phalasamāpattisukhaṃ anubhavanto tatth’eva vasi. **Ajjhabhāsī** ti sā kira therassa khīṇāsavabhāvaṃ ajānantī cintesi – “ayaṃ thero neva aññaṃ gāmaṃ gacchati, na aññaṃ gharaṃ, na rukkhamūlaāsanasālādīsu nisīdati, niccakālaṃ gharaṃ pavisitvā va nisīdati, ubhopete ogādhappattā paṭigādhappattā, kadāci esa imaṃ kulaṃ dūseyya, codessāmi nan” ti. Tasmā abhāsi.

**Saṇṭhāne** ti nagaradvārassa āsanne manussānaṃ bhaṇḍakaṃ otāretvā vissamanaṭṭhāne. **Saṅgammā** ti samāgantvā. **Mantentī** ti kathenti. **Mañca tañcā** ti mañca kathenti tañ ca kathenti. **Kimantaran** ti kiṃ kāraṇaṃ? **Bahū hi saddā paccūhā** ti bahukā ete lokasmiṃ paṭilomasaddā. **Na tenā** ti tena kāraṇena, tena vā tapassinā na maṅku hotabbaṃ. **Na hi tenā** ti na hi tena parehi vuttavacanena satto kilissati, attanā katena pana pāpakammeneva kilissatīti dasseti. **Vātamigo yathā** ti yathā vane vātamigo vāteritānaṃ paṇṇādīnaṃ saddena paritassati, evaṃ yo saddaparittāsī hotī ti attho. **Nāssa sampajjate vatan** ti tassa lahucittassa vataṃ na sampajjati. Thero pana khīṇāsavattā sampannavatoti veditabbo. Aṭṭhamaṃ.

## 9. Vajjiputtasuttavaṇṇanā

#### 229

Navame **vajjiputtako** ti vajjiraṭṭhe rājaputto chattaṃ pahāya pabbajito. **Sabbaratticāro** ti kattikanakkhattaṃ ghosetvā sakalanagaraṃ dhajapaṭākādīhi paṭimaṇḍetvā pavattito sabbaratticāro. Idañ hi nakkhattaṃ yāva cātumahārājikehi ekābaddhaṃ hoti. **Tūriyatāḷitavāditanigghosasaddan** ti bheriāditūriyānaṃ tāḷitānaṃ vīṇādīnañca vāditānaṃ nigghosasaddaṃ. **Abhāsī** ti vesāliyaṃ kira satta rājasahassāni sattasatāni satta ca rājāno, tattakāva tesaṃ uparājasenāpatiādayo. Tesu alaṅkatapaṭiyattesu nakkhattakīḷanatthāya vīthiṃ otiṇṇesu saṭṭhihatthe mahācaṅkame caṅkamamāno nabhassa majjhe ṭhitaṃ candaṃ disvā caṅkamanakoṭiyaṃ phalakaṃ nissāya ṭhito abhāsi. **Apaviddhaṃva vanasmiṃ dārukan** ti vatthaveṭhanālaṅkārarahitattā vane chaḍḍitadārukaṃ viya jātaṃ. **Pāpiyo** ti lāmakataro amhehi añño koci atthi. **Pihayantī** ti thero āraññiko paṃsukūliko piṇḍapātiko sapadānacāriko appiccho santuṭṭhoti bahū tuyhaṃ patthayantīti attho. **Saggagāminan** ti saggaṃ gacchantānaṃ gatānampi. Navamaṃ.

## 10. Sajjhāyasuttavaṇṇanā

#### 230

Dasame **yaṃ sudan** ti nipātamattaṃ. **Sajjhāyabahulo** ti nissaraṇapariyattivasena sajjhāyanato bahutaraṃ kālaṃ sajjhāyanto. So kira ācariyassa divāṭṭhānaṃ sammajjitvā ācariyaṃ udikkhanto tiṭṭhati. Atha naṃ āgacchantaṃ disvāva paccuggantvā pattacīvaraṃ paṭiggahetvā paññattāsane nisinnassa tālavaṇṭavātaṃ datvā pānīyaṃ āpucchitvā pāde dhovitvā telaṃ makkhetvā vanditvā ṭhito uddesaṃ gahetvā yāva sūriyatthaṅgamā sajjhāyaṃ karoti. So nhānakoṭṭhake udakaṃ upaṭṭhapetvā aṅgārakapalle aggiṃ karoti. Ācariyassa nhatvā āgatassa pādesu udakaṃ puñchitvā piṭṭhiparikammaṃ katvā vanditvā uddesaṃ gahetvā paṭhamayāme sajjhāyaṃ katvā majjhimayāme sarīraṃ samassāsetvā pacchimayāme uddesaṃ gahetvā yāva aruṇuggamanā sajjhāyaṃ katvā niruddhasaddaṃ khayato sammasati. Tato sesaṃ upādāyarūpaṃ bhūtarūpaṃ nāmarūpanti pañcasu khandhesu vipassanaṃ vaḍḍhetvā arahattaṃ pāpuṇi. **Appossukko** ti uddesaggahaṇe ca sajjhāyakaraṇīye ca nirussukko. **Saṅkasāyatī** ti yassa dāni atthāya ahaṃ sajjhāyaṃ kareyyaṃ, so me attho matthakaṃ patto. Kiṃ me idāni sajjhāyenāti phalasamāpattisukhena kālaṃ ativatteti. **Ajjhabhāsī** ti, “kiṃ nu kho assa therassa aphāsukaṃ jātaṃ, udāhussa ācariyassa? Kena nu kho kāraṇena pubbe viya madhurassarena na sajjhāyatī” ti? Āgantvā santike ṭhitā abhāsi.

**Dhammapadānī** ti idha sabbam pi buddhavacanaṃ adhippetaṃ. **Nādhīyasī** ti na sajjhāyasi. Nādiyasīti vā pāṭho, na gaṇhāsīti attho. **Pasaṃsan** ti dhammabhāṇako pasaṃsaṃ labhati, ābhidhammiko suttantiko vinayadharotissa pasaṃsitā bhavanti. **Virāgenā** ti ariyamaggena. **Aññāyā** ti jānitvā. **Nikkhepanan** ti tassa diṭṭhasutādino vissajjanaṃ santo vadantīti dīpeti, na buddhavacanassa. Ettāvatā “thero buddhavacanaṃ na vissajjāpetī” ti na niccakālaṃ sajjhāyanteneva bhavitabbaṃ, sajjhāyitvā pana – “ettakassāhaṃ atthassa vā dhammassa vā ādhāro bhavituṃ samattho” ti ñatvā vaṭṭadukkhassa antakiriyāya paṭipajjitabbaṃ. Dasamaṃ.

## 11. Akusalavitakkasuttavaṇṇanā

#### 231

Ekādasame **akusale vitakke** ti kāmavitakkādayo tayo mahāvitakke. **Ayoniso manasikārā** ti anupāyamanasikārena. **So** ti so tvaṃ. **Ayoniso paṭinissajjā** ti etaṃ anupāyamanasikāraṃ vajjehi. **Satthāran** ti imāya gāthāya pāsādikakammaṭṭhānaṃ katheti. **Pītisukhamasaṃsayan** ti ekaṃseneva balavapītiñca sukhañca adhigamissasi. Ekādasamaṃ.

## 12. Majjhanhikasuttavaṇṇanā

#### 232

Dvādasame yaṃ vattabbaṃ, taṃ devatāsaṃyutte nandanavagge vuttameva. Dvādasamaṃ.

## 13. Pākatindriyasuttavaṇṇanā

#### 233

Terasamaṃ devaputtasaṃyutte jantudevaputtasutte vitthāritameva. Terasamaṃ.

## 14. Gandhatthenasuttavaṇṇanā

#### 234

Cuddasame **ajjhabhāsī** ti taṃ bhikkhuṃ nāḷe gahetvā padumaṃ siṅghamānaṃ disvāva – “ayaṃ bhikkhu satthu santike kammaṭṭhānaṃ gahetvā samaṇadhammaṃ kātuṃ araññaṃ paviṭṭho gandhārammaṇaṃ upanijjhāyati, svāyaṃ ajja upasiṅghaṃ sve pi punadivasepi upasiṅghissati, evamassa sā gandhataṇhā vaḍḍhitvā diṭṭhadhammikasamparāyikaṃ atthaṃ nāsessati, mā mayi passantiyā nassatu, codessāmi nan” ti upasaṅkamitvā abhāsi.

**Ekaṅgametaṃ theyyānan** ti thenitabbānaṃ rūpārammaṇādīnaṃ pañcakoṭṭhāsānaṃ idaṃ ekaṅgaṃ, ekakoṭṭhāsoti attho. **Na harāmī** ti na gahetvā gacchāmi. **Ārā** ti dūre nāḷe gahetvā nāmetvā dūre ṭhito upasiṅghāmīti vadati. **Vaṇṇenā** ti kāraṇena.

**Yvāyan** ti yo ayaṃ. Tasmiṃ kira devatāya saddhiṃ kathenteyeva eko tāpaso otaritvā bhisakhananādīni kātuṃ āraddho, taṃ sandhāyevam āha. **Ākiṇṇakammanto** ti evaṃ aparisuddhakammanto. Akhīṇakammantotipi pāṭho, kakkhaḷakammantoti attho. **Na vuccatī** ti gandhacoroti vā pupphacoroti vā kasmā na vuccati.

**Ākiṇṇaluddo** ti bahupāpo gāḷhapāpo vā, tasmā na vuccati. **Dhāticelaṃva makkhito** ti yathā dhātiyā nivatthakiliṭṭhavatthaṃ uccārapassāvapaṃsumasikaddamādīhi makkhitaṃ, evam evaṃ rāgadosādīhi makkhito. **Arahāmi vattave** ti arahāmi vattuṃ. Devatāya codanā kira sugatānusiṭṭhisadisā, na taṃ lāmakā hīnādhimuttikā micchāpaṭipannakapuggalā labhanti. Tasmiṃ pana attabhāve maggaphalānaṃ bhabbarūpā puggalā taṃ labhanti, tasmā evam āha.

**Sucigavesino** ti sucīni sīlasamādhiñāṇāni gavesantassa. **Abbhāmattaṃ vā** ti valāhakakūṭamattaṃ viya. **Jānāsī** ti suddho ayanti jānāsi. **Vajjāsī** ti vadeyyāsi. **Neva taṃ upajīvāmā** ti devatā kira cintesi – “ayaṃ bhikkhu atthi me hitakāmā devatā, sā maṃ codessati sāressatīti pamādampi anuyuñjeyya, nāssa vacanaṃ sampaṭicchissāmī” ti. Tasmā evam āha. **Tvamevā** ti tvaṃyeva. **Jāneyyā** ti jāneyyāsi. **Yenā** ti yena kammena sugatiṃ gaccheyyāsi, taṃ kammaṃ tvaṃ yeva jāneyyāsīti. Cuddasamaṃ.

{{<eof>}}
    Iti sāratthappakāsiniyā Saṃyuttanikāya-aṭṭhakathāya<br>
    Vanasaṃyuttavaṇṇanā niṭṭhitā.
{{</eof>}}