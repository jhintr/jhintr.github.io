---
title: "Asaṅkhatasaṃyuttaṃ"
subtitle: ""
lang: "pi"
date: 2022-07-27T16:35:37+08:00
lastmod: 2022-07-27T16:35:37+08:00
draft: false
brewing: false
weight: 409
---

{{<subtitle>}}1. Paṭhamavaggo{{</subtitle>}}

### 1-11. Kāyagatāsatisuttādivaṇṇanā

##### 366-376

Asaṅkhatasaṃyutte **asaṅkhatan** ti akataṃ. **Hitesinā** ti hitaṃ esantena. **Anukampakenā** ti anukampamānena. **Anukampaṃ upādāyā** ti anukampaṃ cittena pariggahetvā, paṭiccātipi vuttaṃ hoti. **Kataṃ vo taṃ mayā** ti taṃ mayā imaṃ asaṅkhatañca asaṅkhatamaggañca desentena tumhākaṃ kataṃ. Ettakameva hi anukampakassa satthu kiccaṃ, yad idaṃ aviparītadhammadesanā. Ito paraṃ pana paṭipatti nāma sāvakānaṃ kiccaṃ. Tenāha **etāni, bhikkhave, rukkhamūlāni…pe… amhākaṃ anusāsanī** ti iminā rukkhamūlasenāsanaṃ dasseti. **Suññāgārānī** ti iminā janavivittaṃ ṭhānaṃ. Ubhayena ca yogānurūpaṃ senāsanaṃ ācikkhati, dāyajjaṃ niyyāteti.

**Jhāyathā** ti ārammaṇūpanijjhānena aṭṭhatiṃsārammaṇāni, lakkhaṇūpanijjhānena ca aniccādito khandhāyatanādīni upanijjhāyatha, samathañca vipassanañca vaḍḍhethāti vuttaṃ hoti. **Mā pamādatthā** ti mā pamajjittha. **Mā pacchā vippaṭisārino ahuvatthā** ti ye hi pubbe daharakāle arogakāle sattasappāyādisampattikāle satthu sammukhībhāvakāle ca yonisomanasikārarahitā rattindivaṃ maṅkulabhattaṃ hutvā seyyasukhaṃ middhasukhaṃ anubhontā pamajjanti, te pacchā jarākāle rogakāle maraṇakāle vipattikāle satthu parinibbutakāle ca taṃ pubbe pamādavihāraṃ anussarantā sappaṭisandhikālakiriyañca bhāriyaṃ sampassamānā vippaṭisārino honti. Tumhe pana tādisā mā ahuvatthāti dassento āha “mā pacchā vippaṭisārino ahuvatthā”ti.

**Ayaṃ vo amhākaṃ anusāsanī** ti ayaṃ amhākaṃ santikā “jhāyatha mā pamādatthā”ti tumhākaṃ anusāsanī, ovādoti vuttaṃ hoti.

{{<subtitle>}}2. Dutiyavaggo{{</subtitle>}}

### 1-33. Asaṅkhatasuttādivaṇṇanā

##### 377-409

**Kāye kāyānupassī** tiādīsu yaṃ vattabbaṃ, taṃ parato vakkhāma.

**Anatan** tiādīsu taṇhānatiyā abhāvena anataṃ. Catunnaṃ āsavānaṃ abhāvena **anāsavaṃ**. Paramatthasaccatāya **saccaṃ**. Vaṭṭassa parabhāgaṭṭhena **pāraṃ**. Saṇhaṭṭhena **nipuṇaṃ**. Suṭṭhu duddasatāya **sududdasaṃ**. Jarāya ajaritattā **ajajjaraṃ**. Thiraṭṭhena **dhuvaṃ**. Apalujjanatāya **apalokitaṃ**. Cakkhuviññāṇena apassitabbattā **anidassanaṃ**. Taṇhāmānadiṭṭhipapañcānaṃ abhāvena **nippapañcaṃ**.

Santabhāvaṭṭhena **santaṃ**. Maraṇābhāvena **amataṃ**. Uttamaṭṭhena **paṇītaṃ**. Sassirikaṭṭhena **sivaṃ**. Nirupaddavatāya **khemaṃ**. Taṇhākkhayassa paccayattā **taṇhakkhayaṃ**.

Vimhāpanīyaṭṭhena accharaṃ paharitabbayuttakanti **acchariyaṃ**. Abhūtameva bhūtaṃ ajātaṃ hutvā atthīti vā **abbhutaṃ**. Niddukkhattā **anītikaṃ**. Niddukkhasabhāvattā **anītikadhammaṃ**. Vānābhāvena **nibbānaṃ**. Byābajjhābhāveneva **abyābajjhaṃ**. Virāgādhigamassa paccayato **virāgaṃ**. Paramatthasuddhitāya **suddhi**. Tīhi bhavehi muttatāya **mutti**. Kāmālayānaṃ abhāvena **anālayaṃ**. Patiṭṭhaṭṭhena **dīpaṃ**. Allīyitabbayuttaṭṭhena **leṇaṃ**. Tāyanaṭṭhena **tāṇaṃ**. Bhayasaraṇaṭṭhena **saraṇaṃ,** bhayanāsananti attho. Paraṃ ayanaṃ gati patiṭṭhāti **parāyaṇaṃ**. Sesamettha vuttanayamevāti.

{{<eof>}}
    Asaṅkhatasaṃyuttavaṇṇanā niṭṭhitā.
{{</eof>}}