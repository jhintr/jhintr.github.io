---
title: "Devatāsaṃyuttaṃ"
subtitle: ""
language: "pi"
section: "Sagāthāvagga"
date: 2022-07-27T15:08:56+08:00
lastmod: 2022-07-27T15:08:56+08:00
draft: false
brewing: false
weight: 101
---

{{<namo>}}

{{<subtitle>}}Sāratthappakāsinī{{</subtitle>}}

{{<subtitle>}}Sagāthāvagga-aṭṭhakathā{{</subtitle>}}

## Ganthārambhakathā

> Karuṇāsītalahadayaṃ, paññāpajjotavihatamohatamaṃ;  
> Sanarāmaralokagaruṃ, vande **sugataṃ** gativimuttaṃ.

> Buddhopi buddhabhāvaṃ, bhāvetvā c’eva sacchikatvā ca;  
> Yaṃ upagato gatamalaṃ, vande tamanuttaraṃ **dhammaṃ**.

> Sugatassa orasānaṃ, puttānaṃ mārasenamathanānaṃ;  
> Aṭṭhannampi samūhaṃ, sirasā vande **ariyasaṅghaṃ**.

> Iti me pasannamatino, ratanattayavandanāmayaṃ puññaṃ;  
> Yaṃ suvihatantarāyo, hutvā tassānubhāvena.

> Saṃyuttavaggapaṭimaṇḍitassa, **saṃyuttaāgamavarassa**;  
> Buddhānubuddhasaṃvaṇṇitassa, ñāṇappabhedajananassa.

> Atthappakāsanatthaṃ, **aṭṭhakathā** ādito vasisatehi;  
> Pañcahi yā saṅgītā, anusaṅgītā ca pacchāpi.

> Sīhaḷadīpaṃ pana ābhatātha, vasinā mahāmahindena;  
> Ṭhapitā sīhaḷabhāsāya, dīpavāsīnamatthāya.

> Apanetvāna tatohaṃ, sīhaḷabhāsaṃ manoramaṃ bhāsaṃ;  
> Tantinayānucchavikaṃ, āropento vigatadosaṃ.

> Samayaṃ avilomento, therānaṃ theravaṃsadīpānaṃ;  
> Sunipuṇavinicchayānaṃ, mahāvihāre nivāsīnaṃ.

> Hitvā punappunāgata-matthaṃ, atthaṃ pakāsayissāmi;  
> Sujanassa ca tuṭṭhatthaṃ, ciraṭṭhitatthañca dhammassa.

> Sāvatthipabhūtīnaṃ, nagarānaṃ vaṇṇanā katā heṭṭhā;  
> Saṅgītīnaṃ dvinnaṃ, yā me atthaṃ vadantena.

> Vitthāravasena sudaṃ, vatthūni ca yāni tattha vuttāni;  
> Tesampi na idha bhiyyo, vitthārakathaṃ karissāmi.

> Suttānaṃ pana atthā, na vinā vatthūhi ye pakāsanti;  
> Tesaṃ pakāsanatthaṃ, vatthūnipi dassayissāmi.

> Sīlakathā dhutadhammā, kammaṭṭhānāni c’eva sabbāni;  
> Cariyāvidhānasahito, jhānasamāpattivitthāro.

> Sabbā ca abhiññāyo, paññāsaṅkalananicchayo c’eva;  
> Khandhādhātāyatanindriyāni, ariyāni c’eva cattāri.

> Saccāni paccayākāradesanā, suparisuddhanipuṇanayā;  
> Avimuttatantimaggā, vipassanābhāvanā c’eva.

> Iti pana sabbaṃ yasmā, **visuddhimagge** mayā suparisuddhaṃ;  
> Vuttaṃ tasmā bhiyyo, na taṃ idha vicārayissāmi.

> “Majjhe **visuddhimaggo**, esa catunnam pi āgamānañhi;  
> Ṭhatvā pakāsayissati, tattha yathābhāsitamatthaṃ”.

> Icc eva kato tasmā, tam pi gahetvāna saddhimetāya;  
> Aṭṭhakathāya vijānatha, saṃyuttavinissitaṃ atthanti.

{{<subtitle>}}Naḷavaggo{{</subtitle>}}

## 1. Oghataraṇasuttavaṇṇanā

Tattha **saṃyuttāgamo** nāma sagāthāvaggo, nidānavaggo, khandhakavaggo, saḷāyatanavaggo, mahāvaggoti pañcavaggo hoti. Suttato –

> “Satta suttasahassāni, satta suttasatāni ca;  
> Dvāsaṭṭhi c’eva suttāni, eso saṃyuttasaṅgaho”.

Bhāṇavārato bhāṇavārasataṃ hoti. Tassa vaggesu **sagāthāvaggo** ādi, suttesu **oghataraṇasuttaṃ**. Tassāpi “evaṃ me sutan” ti ādikaṃ āyasmatā Ānandena paṭhamamahāsaṅgītikāle vuttaṃ nidānamādi. Sā pan’esā paṭhamamahāsaṅgīti sumaṅgalavilāsiniyā dīghanikāyaṭṭhakathāya ādimhi vitthāritā, tasmā sā tattha vitthāritanayen’eva veditabbā.

#### 1

Yaṃ pan’etaṃ “evaṃ me sutan” ti ādikaṃ nidānaṃ, tattha **evan** ti nipātapadaṃ. **Me** ti ādīni nāmapadāni. **Sāvatthiyaṃ viharatī** ti ettha **vī** ti upasaggapadaṃ, **haratī** ti ākhyātapadan ti iminā tāva nayena padavibhāgo veditabbo.

Atthato pana **evaṃ** saddo tāva upamūpadesa-sampahaṃsana-garahaṇa-vacanasampaṭiggahākāranidassanāvadhāraṇādi-anekatthappabhedo. Tathā h’esa – “evaṃ jātena maccena, kattabbaṃ kusalaṃ bahun” ti <small>(dha. pa. 53)</small> evamādīsu upamāyaṃ āgato. “Evaṃ te abhikkamitabbaṃ, evaṃ te paṭikkamitabban” ti ādīsu <small>(a. ni. 4.122)</small> upadese. “Evam etaṃ Bhagavā, evam etaṃ sugatā” ti ādīsu <small>(a. ni. 3.66)</small> sampahaṃsane. “Evam evaṃ panāyaṃ vasalī yasmiṃ vā tasmiṃ vā tassa muṇḍakassa samaṇakassa vaṇṇaṃ bhāsatī” ti ādīsu <small>(saṃ. ni. 1.187)</small> garahaṇe. “Evaṃ, bhante ti kho te bhikkhū Bhagavato paccassosun” ti ādīsu <small>(ma. ni. 1.1)</small> vacanasampaṭiggahe. “Evaṃ byā kho ahaṃ, bhante, Bhagavatā dhammaṃ desitaṃ ājānāmī” ti ādīsu <small>(ma. ni. 1.398)</small> ākāre. “Ehi tvaṃ māṇavaka, yena samaṇo Ānando ten’upasaṅkama; upasaṅkamitvā mama vacanena samaṇaṃ Ānandaṃ appābādhaṃ appātaṅkaṃ lahuṭṭhānaṃ balaṃ phāsuvihāraṃ puccha – ‘subho māṇavo Todeyyaputto bhavantaṃ Ānandaṃ appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchatī’ ti. Evañ ca vadehi – ‘sādhu kira bhavaṃ Ānando yena subhassa māṇavassa Todeyyaputtassa nivesanaṃ, ten’upasaṅkamatu anukampaṃ upādāyā’ti”ādīsu <small>(dī. ni. 1.445)</small> nidassane. “Taṃ kiṃ maññatha kālāmā, ime dhammā kusalā vā akusalā vā ti? Akusalā, bhante. Sāvajjā vā anavajjā vā ti? Sāvajjā, bhante. Viññugarahitā vā viññuppasatthā vā ti? Viññugarahitā, bhante. Samattā samādinnā ahitāya dukkhāya saṃvattanti vā no vā, kathaṃ vo ettha hotī ti? Samattā, bhante, samādinnā ahitāya dukkhāya saṃvattanti, evaṃ no ettha hotī” ti ādīsu <small>(a. ni. 3.66)</small> avadhāraṇe. Svāyam idha ākāranidassanāvadhāraṇesu daṭṭhabbo.

Tattha ākāratthena **evaṃ** saddena etam atthaṃ dīpeti – nānānayanipuṇaṃ anekajjhāsayasamuṭṭhānaṃ atthabyañjanasampannaṃ vividhapāṭihāriyaṃ dhammatthadesanā paṭivedhagambhīraṃ sabbasattānaṃ sakasakabhāsānurūpato sotapathamāgacchantaṃ tassa Bhagavato vacanaṃ sabbappakārena ko samattho viññātuṃ? Sabbathāmena pana sotukāmataṃ janetvāpi evaṃ me sutaṃ, mayā pi ekenākārena sutanti.

Nidassanatthena – “nāhaṃ sayambhū, na mayā idaṃ sacchikatan” ti attānaṃ parimocento – “evaṃ me sutaṃ, mayā pi evaṃ sutan” ti idāni vattabbaṃ sakalasuttaṃ nidasseti.

Avadhāraṇatthena – “etadaggaṃ, bhikkhave, mama sāvakānaṃ bhikkhūnaṃ bahussutānaṃ yad idaṃ Ānando, gatimantānaṃ, satimantānaṃ, dhitimantānaṃ, upaṭṭhākānaṃ yad idaṃ Ānando” ti <small>(a. ni. 1.220-223)</small> evaṃ Bhagavatā – “āyasmā Ānando atthakusalo dhammakusalo byañjanakusalo niruttikusalo pubbāparakusalo” ti <small>(a. ni. 5.169)</small> evaṃ dhammasenāpatinā ca pasatthabhāvānurūpaṃ attano dhāraṇabalaṃ dassento sattānaṃ sotukāmataṃ janeti – “evaṃ me sutaṃ, tañ ca kho atthato vā byañjanato vā anūnamanadhikaṃ, evam eva na aññathā daṭṭhabban” ti.

**Me** saddo tīsu atthesu dissati. Tathā hi’ssa – “gāthābhigītaṃ me abhojaneyyan” ti ādīsu <small>(su. ni. 81)</small> mayāti attho. “Sādhu me, bhante, Bhagavā saṃkhittena dhammaṃ desetū ” ti ādīsu <small>(saṃ. ni. 4.88)</small> mayhanti attho. “Dhammadāyādā me, bhikkhave, bhavathā” ti ādīsu <small>(ma. ni. 1.29)</small> mamāti attho. Idha pana “mayā sutan” ti ca “mama sutan” ti ca atthadvaye yujjati.

**Sutan** ti ayaṃ **suta** saddo saupasaggo anupasaggo ca gamana-vissuta-kilinnaupacitānuyoga-sotaviññeyya-sotadvārānusāraviññātādianekatthappabhedo. Tathā hi’ssa – “senāya pasuto” ti ādīsu gacchantoti attho. “Sutadhammassa passato” ti ādīsu <small>(udā. 11)</small> vissutadhammassāti attho. “Avassutā avassutassā” ti ādīsu <small>(pāci. 657)</small> kilinnākilinnassāti attho. “Tumhehi puññaṃ pasutaṃ anappakan” ti ādīsu <small>(khu. pā. 7.12)</small> upacitanti attho. “Ye jhānapasutā dhīrā” ti ādīsu <small>(dha. pa. 181)</small> jhānānuyuttāti attho. “Diṭṭhaṃ sutaṃ mutan” ti ādīsu <small>(ma. ni. 1.241)</small> sotaviññeyyanti attho. “Sutadharo sutasannicayo” ti ādīsu <small>(ma. ni. 1.339)</small> sotadvārānusāraviññātadharoti attho. Idha pan’assa sotadvārānusārena upadhāritanti vā upadhāraṇanti vā attho. Me-saddassa hi mayāti atthe sati – “evaṃ mayā sutaṃ, sotadvārānusārena upadhāritan” ti yujjati. Mamāti atthe sati – “evaṃ mama sutaṃ, sotadvārānusārena upadhāraṇan” ti yujjati.

Evam etesu tīsu padesu **evan** ti sotaviññāṇādiviññāṇakiccanidassanaṃ. **Me** ti vuttaviññāṇasamaṅgipuggalanidassanaṃ. **Sutan** ti assavanabhāvapaṭikkhepato anūnānadhikāviparītaggahaṇanidassanaṃ. Tathā **evan** ti tassa sotadvārānusārena pavattāya viññāṇavīthiyā nānappakārena ārammaṇe pavattibhāvappakāsanaṃ. **Me** ti attappakāsanaṃ. **Sutan** ti dhammappakāsanaṃ. Ayañhettha saṅkhepo – “nānappakārena ārammaṇe pavattāya viññāṇavīthiyā mayā na aññaṃ kataṃ, idaṃ pana kataṃ, ayaṃ dhammo suto” ti.

Tathā **evan** ti niddisitabbappakāsanaṃ. **Me** ti puggalappakāsanaṃ. **Sutan** ti puggalakiccappakāsanaṃ. Idaṃ vuttaṃ hoti – “yaṃ suttaṃ niddisissāmi, taṃ mayā evaṃ sutan” ti.

Tathā **evan** ti yassa cittasantānassa nānākārappavattiyā nānatthabyañjanagahaṇaṃ hoti, tassa nānākāraniddeso. **Evan** ti hi ayaṃ ākārapaññatti. **Me** ti kattuniddeso. **Sutan** ti visayaniddeso. Ettāvatā nānākārappavattena cittasantānena taṃsamaṅgino kattuvisaye gahaṇasanniṭṭhānaṃ kataṃ hoti.

Atha vā **evan** ti puggalakiccaniddeso. **Sutan** ti viññāṇakiccaniddeso. **Me** ti ubhayakiccayuttapuggalaniddeso. Ayaṃ pan’ettha saṅkhepo – “mayā savanakiccaviññāṇasamaṅginā puggalena viññāṇavasena laddhasavanakiccavohārena sutan” ti.

Tattha **evan** ti ca **me** ti ca saccikaṭṭhaparamatthavasena avijjamānapaññatti. Kiñhettha taṃ paramatthato atthi, yaṃ evan ti vā me ti vā niddesaṃ labhetha. **Sutan** ti vijjamānapaññatti. Yañ hi taṃ ettha sotena upaladdhaṃ, taṃ paramatthato vijjamānanti. Tathā **evan** ti ca **me** ti ca taṃ taṃ upādāya vattabbato upādāpaññatti. **Sutan** ti diṭṭhādīni upanidhāya vattabbato upanidhāpaññatti.

Ettha ca **evan** ti vacanena asammohaṃ dīpeti. Na hi sammūḷho nānappakārapaṭivedhasamattho hoti. **Sutan** ti vacanena sutassa asammosaṃ dīpeti. Yassa hi sutaṃ sammuṭṭhaṃ hoti, na so kālantarena mayā sutanti paṭijānāti. Iccassa asammohena paññāsiddhi, asammosena pana satisiddhi. Tattha paññāpubbaṅgamāya satiyā byañjanāvadhāraṇasamatthatā, satipubbaṅgamāya paññāya atthapaṭivedhasamatthatā. Tadubhayasamatthatāyogena atthabyañjanasampannassa dhammakosassa anupālanasamatthato dhammabhaṇḍāgārikattasiddhi.

Aparo nayo – **evan** ti vacanena yoniso manasikāraṃ dīpeti, ayoniso manasikaroto hi nānappakārapaṭivedhābhāvato. **Sutan** ti vacanena avikkhepaṃ dīpeti vikkhittacittassa savanābhāvato. Tathā hi vikkhittacitto puggalo sabbasampattiyā vuccamānopi “na mayā sutaṃ, puna bhaṇathā” ti bhaṇati. Yoniso manasikārena c’ettha attasammāpaṇidhiṃ pubbe ca katapuññataṃ sādheti, sammā appaṇihitattassa pubbe akatapuññassa vā tadabhāvato. Avikkhepena saddhammassavanaṃ sappurisūpanissayañca sādheti. Na hi vikkhittacitto sotuṃ sakkoti, na ca sappurise anupanissayamānassa savanaṃ atthīti.

Aparo nayo – yasmā **“evan** ti yassa cittasantānassa nānākārappavattiyā nānatthabyañjanaggahaṇaṃ hoti, tassa nānākāraniddeso” ti vuttaṃ, so ca evaṃ bhaddako ākāro na sammā appaṇihitattano pubbe akatapuññassa vā hoti, tasmā **evan** ti iminā bhaddakena ākārena pacchimacakkadvayasampattimattano dīpeti. **Sutan** ti savanayogena purimacakkadvayasampattiṃ. Na hi appatirūpadese vasato sappurisūpanissayavirahitassa vā savanaṃ atthi. Iccassa pacchimacakkadvayasiddhiyā āsayasuddhi siddhā hoti, purimacakkadvayasiddhiyā payogasuddhi, tāya ca āsayasuddhiyā adhigamabyattisiddhi, payogasuddhiyā āgamabyattisiddhi. Iti payogāsayasuddhassa āgamādhigamasampannassa vacanaṃ aruṇuggaṃ viya sūriyassa udayato, yoniso manasikāro viya ca kusalakammassa, arahati Bhagavato vacanassa pubbaṅgamaṃ bhavitunti ṭhāne nidānaṃ ṭhapento **evaṃ me sutan** ti ādim āha.

Aparo nayo – **evan** ti iminā nānappakārapaṭivedhadīpakena vacanena attano atthapaṭibhānapaṭisambhidāsampattisabbhāvaṃ dīpeti. **Sutan** ti iminā sotabbabhedapaṭivedhadīpakena dhammaniruttipaṭisambhidāsampattisabbhāvaṃ. **Evan** ti ca idaṃ yoniso manasikāradīpakavacanaṃ bhāsamāno – “ete mayā dhammā manasānupekkhitā diṭṭhiyā suppaṭividdhā” ti dīpeti. **Sutan** ti idaṃ savanayogadīpakavacanaṃ bhāsamāno – “bahū mayā dhammā sutā dhātā vacasā paricitā” ti dīpeti. Tadubhayenapi atthabyañjanapāripūriṃ dīpento savane ādaraṃ janeti. Atthabyañjanaparipuṇṇañhi dhammaṃ ādarena assuṇanto mahatā hitā paribāhiro hotī ti ādaraṃ janetvā sakkaccaṃ dhammo sotabboti.

**Evaṃ me sutan** ti iminā pana sakalena vacanena āyasmā Ānando tathāgatappaveditaṃ dhammaṃ attano adahanto asappurisabhūmiṃ atikkamati, sāvakattaṃ paṭijānanto sappurisabhūmiṃ okkamati. Tathā asaddhammā cittaṃ vuṭṭhāpeti, saddhamme cittaṃ patiṭṭhāpeti. “Kevalaṃ sutamevetaṃ mayā, tass’eva pana Bhagavato vacanan” ti dīpento attānaṃ parimoceti, satthāraṃ apadisati, jinavacanaṃ appeti, dhammanettiṃ patiṭṭhāpeti.

Api ca “evaṃ me sutan” ti attanā uppāditabhāvaṃ appaṭijānanto purimavacanaṃ vivaranto – “sammukhā paṭiggahitamidaṃ mayā tassa Bhagavato catuvesārajjavisāradassa dasabaladharassa āsabhaṭṭhānaṭṭhāyino sīhanādanādino sabbasattuttamassa dhammissarassa dhammarājassa dhammādhipatino dhammadīpassa dhammasaraṇassa saddhammavaracakkavattino sammāsambuddhassa vacanaṃ, na ettha atthe vā dhamme vā pade vā byañjane vā kaṅkhā vā vimati vā kattabbā” ti sabbadevamanussānaṃ imasmiṃ dhamme assaddhiyaṃ vināseti, saddhāsampadaṃ uppādetīti. Ten’etaṃ vuccati –

> “Vināsayati assaddhaṃ, saddhaṃ vaḍḍheti sāsane;  
> Evaṃ me sutamiccevaṃ, vadaṃ gotamasāvako” ti.

**Ekan** ti gaṇanaparicchedaniddeso. **Samayan** ti paricchinnaniddeso. **Ekaṃ samayan** ti aniyamitaparidīpanaṃ. Tattha **samaya** saddo –

> “Samavāye khaṇe kāle, samūhe hetudiṭṭhisu;  
> Paṭilābhe pahāne ca, paṭivedhe ca dissati”.

Tathā hi’ssa “appeva nāma sve pi upasaṅkameyyāma kālañca samayañca upādāyā” ti evamādīsu <small>(dī. ni. 1.447)</small> samavāyo attho. “Ekova kho, bhikkhave, khaṇo ca samayo ca brahmacariyavāsāyā” ti ādīsu <small>(a. ni. 8.29)</small> khaṇo. “Uṇhasamayo pariḷāhasamayo” ti ādīsu <small>(pāci. 358)</small> kālo. “Mahāsamayo pavanasmin” ti ādīsu <small>(dī. ni. 2.332)</small> samūho. “Samayo pi kho te, Bhaddāli, appaṭividdho ahosi, Bhagavā kho Sāvatthiyaṃ viharati, Bhagavā pi maṃ jānissati – ‘bhaddāli, nāma bhikkhu satthusāsane sikkhāya aparipūrakārī’ ti. Ayam pi kho te, Bhaddāli, samayo appaṭividdho ahosī” ti ādīsu <small>(ma. ni. 2.135)</small> hetu. “Tena kho pana samayena uggāhamāno paribbājako samaṇamuṇḍikāputto samayappavādake tindukācīre ekasālake mallikāya ārāme paṭivasatī” ti ādīsu <small>(ma. ni. 2.260)</small> diṭṭhi.

> “Diṭṭhe dhamme ca yo attho, yo cattho samparāyiko;  
> Atthābhisamayā dhīro, paṇḍito ti pavuccatī” ti. –

Ādīsu <small>(saṃ. ni. 1.129)</small> paṭilābho. “Sammā mānābhisamayā antam akāsi dukkhassā” ti ādīsu <small>(ma. ni. 1.28)</small> pahānaṃ. “Dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭho” ti ādīsu <small>(paṭi. ma. 2.8)</small> paṭivedho. Idha pan’assa kālo attho. Tena saṃvacchara-utu-māsaḍḍhamāsa-ratti-diva-pubbaṇha-majjhanhika-sāyanha-paṭhama-majjhima-pacchimayāma-muhuttādīsu kālappabhedabhūtesu samayesu ekaṃ samayanti dīpeti.

Tattha kiñcāpi etesu saṃvaccharādīsu samayesu yaṃ yaṃ suttaṃ yasmiṃ yasmiṃ saṃvacchare utumhi māse pakkhe rattibhāge divasabhāge vā vuttaṃ, sabbaṃ taṃ therassa suviditaṃ suvavatthāpitaṃ paññāya. Yasmā pana “evaṃ me sutaṃ asukasaṃvacchare asukautumhi asukamāse asukapakkhe asukarattibhāge asukadivasabhāge vā” ti evaṃ vutte na sakkā sukhena dhāretuṃ vā uddisituṃ vā uddisāpetuṃ vā, bahu ca vattabbaṃ hoti, tasmā eken’eva padena tamatthaṃ samodhānetvā “ekaṃ samayan” ti āha.

Ye vā ime gabbhokkantisamayo jātisamayo saṃvegasamayo abhinikkhamanasamayo dukkarakārikasamayo māravijayasamayo abhisambodhisamayo diṭṭhadhammasukhavihārasamayo desanāsamayo parinibbānasamayoti evamādayo Bhagavato devamanussesu ativiya suppakāsā anekakālappabhedā eva samayā. Tesu samayesu desanāsamayasaṅkhātaṃ ekaṃ samayanti dīpeti. Yo cāyaṃ ñāṇakaruṇākiccasamayesu karuṇākiccasamayo, attahitaparahitapaṭipattisamayesu parahitapaṭipattisamayo, sannipatitānaṃ karaṇīyadvayasamayesu dhammikathāsamayo, desanāpaṭipattisamayesu desanāsamayo, tesupi samayesu aññataraṃ sandhāya “ekaṃ samayan” ti āha.

Kasmā pan’ettha yathā abhidhamme “yasmiṃ samaye kāmāvacaran” ti ca ito aññesu suttapadesu “yasmiṃ samaye, bhikkhave, bhikkhu vivicc’eva kāmehī” ti ca bhummavacanena niddeso kato, vinaye ca “tena samayena buddho Bhagavā” ti karaṇavacanena, tathā akatvā “ekaṃ samayan” ti upayogavacanena niddeso kato ti. Tattha tathā, idha ca aññathā atthasambhavato. Tattha hi abhidhamme ito aññesu suttapadesu ca adhikaraṇattho bhāvenabhāvalakkhaṇattho ca sambhavati. Adhikaraṇañhi kālattho samūhattho ca samayo, tattha vuttānaṃ phassādidhammānaṃ khaṇasamavāyahetusaṅkhātassa ca samayassa bhāvena tesaṃ bhāvo lakkhīyati. Tasmā tadatthajotanatthaṃ tattha bhummavacananiddeso kato.

Vinaye ca hetuattho karaṇattho ca sambhavati. Yo hi so sikkhāpadapaññattisamayo Sāriputtādīhipi dubbiññeyyo, tena samayena hetubhūtena karaṇabhūtena ca sikkhāpadāni paññāpayanto sikkhāpadapaññattihetuñca apekkhamāno Bhagavā tattha tattha vihāsi. Tasmā tadatthajotanatthaṃ tattha karaṇavacanena niddeso kato.

Idha pana aññasmiṃ ca evaṃjātike accantasaṃyogattho sambhavati. Yañ hi samayaṃ Bhagavā imaṃ aññaṃ vā suttantaṃ desesi, accantam eva taṃ samayaṃ karuṇāvihārena vihāsi. Tasmā tadatthajotanatthaṃ idha upayogavacananiddeso kato ti.

Ten’etaṃ vuccati –

> “Taṃ taṃ atthamapekkhitvā, bhummena karaṇena ca;  
> Aññatra samayo vutto, upayogena so idhā” ti.

Porāṇā pana vaṇṇayanti – “tasmiṃ samaye” ti vā “tena samayenā” ti vā “ekaṃ samayan” ti vā abhilāpamattabhedo esa, sabbattha bhummameva atthoti. Tasmā “ekaṃ samayan” ti vutte pi “ekasmiṃ samaye” ti attho veditabbo.

**Bhagavā** ti garu. Garuṃ hi loke “Bhagavā” ti vadanti. Ayañca sabbaguṇavisiṭṭhatāya sabbasattānaṃ garu, tasmā “Bhagavā” ti veditabbo. Porāṇehi pi vuttaṃ –

> “Bhagavā ti vacanaṃ seṭṭhaṃ, Bhagavā ti vacanamuttamaṃ;  
> Garu gāravayutto so, Bhagavā tena vuccatī” ti. <small>(visuddhi. 1.142)</small>

Api ca –

> “Bhagyavā bhaggavā yutto, bhagehi ca vibhattavā;  
> Bhattavā vantagamano, bhavesu Bhagavā tato” ti. –

Imissā gāthāya vasenassa padassa vitthārato attho veditabbo. So ca **visuddhimagge** <small>(visuddhi. 1.144)</small> Buddhānussatiniddese vutto yeva.

Ettāvatā c’ettha **evaṃ me sutan** ti vacanena yathāsutaṃ dhammaṃ dassento Bhagavato dhammasarīraṃ paccakkhaṃ karoti. Tena “nayidaṃ atikkantasatthukaṃ pāvacanaṃ, ayaṃ vo satthā” ti satthu adassanena ukkaṇṭhitaṃ janaṃ samassāseti. **Ekaṃ samayaṃ Bhagavā** ti vacanena tasmiṃ samaye Bhagavato avijjamānabhāvaṃ dassento rūpakāyaparinibbānaṃ sādheti. Tena “evaṃvidhassa nāma ariyadhammassa desako dasabaladharo vajirasaṅghātasamānakāyo sopi Bhagavā parinibbuto, kena aññena jīvite āsā janetabbā” ti jīvitamadamattaṃ janaṃ saṃvejeti, saddhamme c’assa ussāhaṃ janeti. **Evan** ti ca bhaṇanto desanāsampattiṃ niddisati. **Me sutan** ti sāvakasampattiṃ. **Ekaṃ samayan** ti kālasampattiṃ. **Bhagavā** ti desakasampattiṃ.

**Sāvatthiyan** ti evaṃnāmake nagare. Samīpatthe c’etaṃ bhummavacanaṃ. **Viharatī** ti avisesena iriyāpathadibbabrahmaariyavihāresu aññataravihārasamaṅgīparidīpanametaṃ. Idha pana ṭhānagamananisajjāsayanappabhedesu iriyāpathesu aññatarairiyāpathasamāyogaparidīpanaṃ, tena ṭhitopi gacchantopi nisinnopi sayānopi Bhagavā viharaticceva veditabbo. So hi ekaṃ iriyāpathabādhanaṃ aññena iriyāpathena vicchinditvā aparipatantaṃ attabhāvaṃ harati pavatteti, tasmā “viharatī” ti vuccati.

**Jetavane** ti jetassa rājakumārassa vane. Tañ hi tena ropitaṃ saṃvaḍḍhitaṃ paripālitaṃ ahosi, tasmā “Jetavanan” ti saṅkhaṃ gataṃ. Tasmiṃ Jetavane. **Anāthapiṇḍikassa ārāme** ti anāthapiṇḍikena gahapatinā catupaññāsahiraññakoṭipariccāgena buddhappamukhassa bhikkhusaṅghassa niyyātitattā “anāthapiṇḍikassa ārāmo” ti saṅkhaṃ gate ārāme. Ayam ettha saṅkhepo, vitthāro pana papañcasūdaniyā majjhimaṭṭhakathāya sabbāsavasuttavaṇṇanāyaṃ <small>(ma. ni. aṭṭha. 1.14)</small> vutto.

Tattha siyā – yadi tāva Bhagavā Sāvatthiyaṃ viharati, “Jetavane” ti na vattabbaṃ. Atha tattha viharati, “sāvatthiyan” ti na vattabbaṃ. Na hi sakkā ubhayattha ekaṃ samayaṃ viharitunti. Na kho pan’etaṃ evaṃ daṭṭhabbaṃ.

Nanu avocumha “samīpatthe bhummavacanan” ti. Tasmā yathā gaṅgāyamunādīnaṃ samīpe goyūthāni carantāni “gaṅgāyaṃ caranti, yamunāyaṃ carantī” ti vuccati, evamidhāpi yad idaṃ sāvatthiyā samīpe Jetavanaṃ, tattha viharanto vuccati “sāvatthiyaṃ viharati Jetavane” ti. Gocaragāmanidassanatthaṃ hi’ssa sāvatthivacanaṃ, pabbajitānurūpanivāsaṭṭhānanidassanatthaṃ sesavacanaṃ.

**Aññatarā devatā** ti nāmagottavasena apākaṭā ekā devatāti attho. “Abhijānāti no, bhante, Bhagavā ahu ñātaññatarassa mahesakkhassa yakkhassa saṃkhittena taṇhāsaṅkhayavimuttiṃ bhāsitā” ti ettha pana abhiññāto sakkopi devarājā “aññataro” ti vutto. “Devatā” ti ca idaṃ devānampi devadhītānampi sādhāraṇavacanaṃ. Imasmiṃ panatthe devo adhippeto, so ca kho rūpāvacarānaṃ devānaṃ aññataro.

**Abhikkantāya rattiyā** ti ettha abhikkanta-saddo khayasundarābhirūpaabbhānumodanādīsu dissati. Tattha “abhikkantā, bhante, ratti, nikkhanto paṭhamo yāmo, ciranisinno bhikkhusaṅgho, uddisatu, bhante, Bhagavā bhikkhūnaṃ pātimokkhan” ti evamādīsu <small>(a. ni. 8.20; cūḷava. 383)</small> khaye dissati. “Ayaṃ imesaṃ catunnaṃ puggalānaṃ abhikkantataro ca paṇītataro cā” ti evamādīsu <small>(a. ni. 4.100)</small> sundare.

> “Ko me vandati pādāni, iddhiyā yasasā jalaṃ;  
> Abhikkantena vaṇṇena, sabbā obhāsayaṃ disā” ti. –

Evamādīsu <small>(vi. va. 857)</small> abhirūpe. “Abhikkantaṃ bho gotama, abhikkantaṃ bho gotamā” ti evamādīsu <small>(pārā. 15)</small> abbhānumodane. Idha pana khaye. Tena abhikkantāya rattiyā, parikkhīṇāya rattiyāti vuttaṃ hoti. Tatthāyaṃ devaputto majjhimayāmasamanantare āgatoti veditabbo. Niyāmo hi kiresa devatānaṃ yad idaṃ buddhānaṃ vā buddhasāvakānaṃ vā upaṭṭhānaṃ āgacchantā majjhimayāmasamanantareyeva āgacchanti.

**Abhikkantavaṇṇā** ti idha **abhikkanta**-saddo abhirūpe, **vaṇṇa**-saddo pana chavithuti-kulavagga-kāraṇa-saṇṭhānappamāṇa-rūpāyatanādīsu dissati. Tattha “suvaṇṇavaṇṇosi Bhagavā” ti evamādīsu <small>(su. ni. 553)</small> chaviyā. “Kadā saññūḷhā pana te, gahapati, ime samaṇassa vaṇṇā” ti evamādīsu <small>(ma. ni. 2.77)</small> thutiyaṃ. “Cattāro’me, bho gotama, vaṇṇā” ti evamādīsu <small>(dī. ni. 3.115)</small> kulavagge. “Atha kena nu vaṇṇena, gandhathenoti vuccatī” ti evamādīsu <small>(saṃ. ni. 1.234)</small> kāraṇe. “Mahantaṃ hatthirājavaṇṇaṃ abhinimminitvā” ti evamādīsu <small>(saṃ. ni. 1.138)</small> saṇṭhāne. “Tayo pattassa vaṇṇā” ti evamādīsu <small>(pārā. 602)</small> pamāṇe. “Vaṇṇo gandho raso ojā” ti evamādīsu rūpāyatane. So idha chaviyā daṭṭhabbo. Tena abhikkantavaṇṇā abhirūpacchavi, iṭṭhavaṇṇā manāpavaṇṇāti vuttaṃ hoti. Devatā hi manussalokaṃ āgacchamānā pakativaṇṇaṃ pakatiiddhiṃ jahitvā oḷārikaṃ attabhāvaṃ katvā atirekavaṇṇaṃ atirekaiddhiṃ māpetvā naṭasamajjādīni gacchantā manussā viya abhisaṅkhatena kāyena āgacchanti. Tattha kāmāvacarā anabhisaṅkhatenapi āgantuṃ sakkonti, rūpāvacarā pana na sakkonti. Tesañhi atisukhumo attabhāvo, na tena iriyāpathakappanaṃ hoti. Tasmā ayaṃ devaputto abhisaṅkhateneva āgato. Tena vuttaṃ “abhikkantavaṇṇā” ti.

**Kevalakappan** ti ettha **kevala**-saddo anavasesa-yebhuyyābyāmissānatirekadaḷhatthavisaṃyogādianekattho. Tathā hi’ssa “kevalaparipuṇṇaṃ parisuddhaṃ brahmacariyan” ti evamādīsu <small>(pārā. 1)</small> anavasesatthamattho. “Kevalakappā ca aṅgamagadhā pahūtaṃ khādanīyabhojanīyaṃ ādāya upasaṅkamissantī” ti evamādīsu <small>(mahāva. 43)</small> yebhuyyatā. “Kevalassa dukkhakkhandhassa samudayo hotī” ti evamādīsu <small>(vibha. 225)</small> abyāmissatā. “Kevalaṃ saddhāmattakaṃ nūna ayamāyasmā” ti evamādīsu <small>(mahāva. 244)</small> anatirekatā. “Āyasmato, bhante, anuruddhassa bāhiyo nāma saddhivihāriko kevalakappaṃ saṅghabhedāya ṭhito” ti evamādīsu <small>(a. ni. 4.243)</small> daḷhatthatā. “Kevalī vusitavā uttamapurisoti vuccatī” ti evamādīsu <small>(saṃ. ni. 3.57)</small> visaṃyogo attho. Idha pan’assa anavasesattho adhippeto.

**Kappa**-saddo panāyaṃ abhisaddahana-vohāra-kāla-paññatti-chedana-vikappa-lesasamantabhāvādianekattho. Tathā hi’ssa “okappaniyametaṃ bhoto Gotamassa, yathā taṃ arahato sammāsambuddhassā” ti evamādīsu <small>(ma. ni. 1.387)</small> abhisaddahanamattho. “Anujānāmi, bhikkhave, pañcahi samaṇakappehi phalaṃ paribhuñjitun” ti evamādīsu <small>(cūḷava. 250)</small> vohāro. “Yena sudaṃ niccakappaṃ viharāmī” ti evamādīsu <small>(ma. ni. 1.387)</small> kālo. “Iccāyasmā kappo” ti evamādīsu paññatti. “Alaṅkato kappitakesamassū” ti evamādīsu <small>(vi. va. 1094, 1101)</small> chedanaṃ. “Kappati dvaṅgulakappo” ti evamādīsu <small>(cūḷava. 446)</small> vikappo. “Ātthi kappo nipajjitun” ti evamādīsu <small>(a. ni. 8.80)</small> leso. “Kevalakappaṃ veḷuvanaṃ obhāsetvā” ti evamādīsu <small>(saṃ. ni. 1.94)</small> samantabhāvo. Idha pan’assa samantabhāvattho adhippeto. Tasmā **kevalakappaṃ Jetavanan** ti ettha “anavasesaṃ samantato Jetavanan” ti evamattho daṭṭhabbo.

**Obhāsetvā** ti vatthālaṅkārasarīrasamuṭṭhitāya ābhāya pharitvā, candimā viya sūriyo viya ca ekobhāsaṃ ekapajjotaṃ karitvāti attho.

**Yenā** ti bhummatthe karaṇavacanaṃ. **Yena Bhagavā ten’upasaṅkamī** ti tasmā “yattha Bhagavā, tattha upasaṅkamī” ti evamettha attho daṭṭhabbo. Yena vā kāraṇena Bhagavā devamanussehi upasaṅkamitabbo, tena kāraṇena upasaṅkamīti evamettha attho daṭṭhabbo. Kena ca kāraṇena Bhagavā upasaṅkamitabbo? Nānappakāraguṇavisesādhigamādhippāyena, sāduphalūpabhogādhippāyena dijagaṇehi niccaphalitamahārukkho viya. **Upasaṅkamī** ti ca gatāti vuttaṃ hoti. **Upasaṅkamitvā** ti upasaṅkamanapariyosānadīpanaṃ. Atha vā evaṃ gatā tato āsannataraṃ ṭhānaṃ Bhagavato samīpasaṅkhātaṃ gantvātipi vuttaṃ hoti.

Idāni yenatthena loke aggapuggalassa upaṭṭhānaṃ āgatā, taṃ pucchitukāmā dasanakhasamodhānasamujjalaṃ añjuliṃ sirasi patiṭṭhapetvā ekamantaṃ aṭṭhāsi. **Ekamantan** ti bhāvanapuṃsakaniddeso – “visamaṃ candimasūriyā parivattantī” ti ādīsu <small>(a. ni. 4.70)</small> viya. Tasmā yathā ṭhitā ekamantaṃ ṭhitā hoti, tathā aṭṭhāsīti evamettha attho daṭṭhabbo. Bhummatthe vā etaṃ upayogavacanaṃ. **Aṭṭhāsī** ti ṭhānaṃ kappesi. Paṇḍitā hi devamanussā garuṭṭhāniyaṃ upasaṅkamitvā āsanakusalatāya ekamantaṃ tiṭṭhanti, ayañca devo tesaṃ aññataro, tasmā ekamantaṃ aṭṭhāsi.

Kathaṃ ṭhito pana ekamantaṃ ṭhito hotī ti? Cha ṭhānadose vajjetvā. Seyyathidaṃ – atidūraṃ, accāsannaṃ, uparivātaṃ, unnatappadesaṃ, atisammukhaṃ, atipacchāti. Atidūre ṭhito hi sace kathetukāmo hoti, uccāsaddena kathetabbaṃ hoti. Accāsanne ṭhito saṅghaṭṭanaṃ karoti. Uparivāte ṭhito sarīragandhena bādhati. Unnatappadese ṭhito agāravaṃ pakāseti. Atisammukhā ṭhito sace daṭṭhukāmo hoti, cakkhunā cakkhuṃ āhacca daṭṭhabbaṃ hoti. Atipacchā ṭhito sace daṭṭhukāmo hoti, gīvaṃ pasāretvā daṭṭhabbaṃ hoti. Tasmā ayam pi ete cha ṭhānadose vajjetvā aṭṭhāsi. Tena vuttaṃ “ekamantaṃ aṭṭhāsī” ti.

**Etadavocā** ti etaṃ avoca. **Kathaṃ nū** ti kāraṇapucchā. Bhagavato hi tiṇṇoghabhāvo dasasahassilokadhātuyā pākaṭo, tenimissā devatāya tattha kaṅkhā natthi, iminā pana kāraṇena “tiṇṇo” ti na jānāti, tena sā taṃ kāraṇaṃ pucchamānā evam āha.

**Mārisā** ti devatānaṃ piyasamudācāravacanametaṃ. Niddukkhāti vuttaṃ hoti. Yadi evaṃ “yadā kho te, mārisa, saṅkunā saṅku hadaye samāgaccheyya, atha naṃ tvaṃ jāneyyāsi ‘vassasahassaṃ me niraye paccamānassā’” ti <small>(ma. ni. 1.512)</small> idaṃ virujjhati. Na hi nerayikasatto niddukkho nāma hoti. Kiñcāpi na niddukkho, ruḷhīsaddena pana evaṃ vuccati. Pubbe kira paṭhamakappikānaṃ niddukkhānaṃ sukhasamappitānaṃ esa vohāro, aparabhāge dukkhaṃ hotu vā mā vā, ruḷhīsaddena ayaṃ vohāro vuccateva nippadumāpi nirudakāpi vā pokkharaṇī pokkharaṇī viya.

**Oghamatarī** ti ettha cattāro oghā, kāmogho bhavogho diṭṭhogho avijjoghoti. Tattha pañcasu kāmaguṇesu chandarāgo kāmogho nāma. Rūpārūpabhavesu chandarāgo jhānanikanti ca bhavogho nāma. Dvāsaṭṭhi diṭṭhiyo diṭṭhogho nāma. Catūsu saccesu aññāṇaṃ avijjogho nāma. Tattha kāmogho aṭṭhasu lobhasahagatesu cittuppādesu uppajjati, bhavogho catūsu diṭṭhigatavippayuttalobhasahagatesu cittuppādesu uppajjati, diṭṭhogho catūsu diṭṭhigatasampayuttesu cittuppādesu uppajjati, avijjogho sabbākusalesu uppajjati.

Sabbo pi c’esa avahananaṭṭhena rāsaṭṭhena ca oghoti veditabbo. **Avahananaṭṭhenā** ti adhogamanaṭṭhena. Ayañ hi attano vasaṃ gate satte adho gameti, nirayādibhedāya duggatiyaṃ yeva nibbatteti, uparibhāvaṃ vā nibbānaṃ gantuṃ adento adho tīsu bhavesu catūsu yonīsu pañcasu gatīsu sattasu viññāṇaṭṭhitīsu navasu sattāvāsesu ca gametītipi attho. **Rāsaṭṭhenā** ti mahantaṭṭhena. Mahā heso kilesarāsi avīcito paṭṭhāya yāva bhavaggā patthaṭo, yad idaṃ pañcasu kāmaguṇesu chandarāgo nāma. Sesesupi eseva nayo. Evamayaṃ rāsaṭṭhenāpi oghoti veditabbo. **Atarī** ti imaṃ catubbidhampi oghaṃ kena nu tvaṃ, mārisa, kāraṇena tiṇṇoti pucchati.

Athassā Bhagavā pañhaṃ vissajjento **appatiṭṭhaṃ khvāhan** ti ādim āha. Tattha **appatiṭṭhan** ti appatiṭṭhahanto. **Anāyūhan** ti anāyūhanto, avāyamantoti attho. Iti Bhagavā gūḷhaṃ paṭicchannaṃ katvā pañhaṃ kathesi. Devatāpi naṃ sutvā “bāhirakaṃ tāva oghaṃ tarantā nāma ṭhātabbaṭṭhāne tiṭṭhantā taritabbaṭṭhāne āyūhantā taranti, ayaṃ pana avīcito yāva bhavaggā patthaṭaṃ kilesoghaṃ kilesarāsiṃ appatiṭṭhahanto anāyūhanto atarinti āha. Kiṃ nu kho etaṃ? Kathaṃ nu kho etan” ti? Vimatiṃ pakkhantā pañhassa atthaṃ na aññāsi.

Kiṃ pana Bhagavatā yathā sattā na jānanti, evaṃ kathanatthāya pāramiyo pūretvā sabbaññutā paṭividdhāti? Na etadatthāya paṭividdhā. Dve pana Bhagavato desanā niggahamukhena ca anuggahamukhena ca. Tattha ye paṇḍitamānino honti aññātepi ñātasaññino pañcasatā brāhmaṇapabbajitā viya, tesaṃ mānaniggahatthaṃ yathā na jānanti, evaṃ Mūlapariyāyādisadisaṃ dhammaṃ deseti. Ayaṃ niggahamukhena desanā. Vuttam pi c’etaṃ “niggayha niggayhāhaṃ, Ānanda, vakkhāmi, pavayha pavayha, Ānanda, vakkhāmi, yo sāro, so ṭhassatī” ti. <small>(ma. ni. 3.196)</small> Ye pana ujukā sikkhākāmā, tesaṃ suviññeyyaṃ katvā ākaṅkheyyasuttādisadisaṃ dhammaṃ deseti, “abhirama, tissa, abhirama, tissa, ahamovādena ahamanuggahena ahamanusāsaniyā” ti <small>(saṃ. ni. 3.84)</small> ca ne samassāseti. Ayaṃ anuggahamukhena desanā.

Ayaṃ pana devaputto mānatthaddho paṇḍitamānī, evaṃ kirassa ahosi – ahaṃ oghaṃ jānāmi, Tathāgatassa oghatiṇṇabhāvaṃ jānāmi, “iminā pana kāraṇena tiṇṇo” ti ettakamattaṃ na jānāmi. Iti mayhaṃ ñātameva bahu, appaṃ aññātaṃ, tamahaṃ kathitamattameva jānissāmi. Kiñhi nāma taṃ Bhagavā vadeyya, yassāhaṃ atthaṃ na jāneyyanti. Atha satthā “ayaṃ kiliṭṭhavatthaṃ viya raṅgajātaṃ abhabbo imaṃ mānaṃ appahāya desanaṃ sampaṭicchituṃ, mānaniggahaṃ tāvassa katvā puna nīcacittena pucchantassa pakāsessāmī” ti paṭicchannaṃ katvā pañhaṃ kathesi. So pi nihatamāno ahosi, sā c’assa nihatamānatā uttaripañhapucchaneneva veditabbā. Tassa pana pañhapucchanassa ayamattho – kathaṃ pana tvaṃ, mārisa, appatiṭṭhaṃ anāyūhaṃ oghamatari, yathāhaṃ jānāmi, evaṃ me kathehīti.

Ath’assa Bhagavā kathento **yadāsvāhan** ti ādim āha. Tattha **yadā svāhan** ti yasmiṃ kāle ahaṃ. Sukāro nipātamattaṃ. Yathā ca ettha, evaṃ sabbapadesu. **Saṃsīdāmī** ti paṭicchannaṃ katvā ataranto tatth’eva osīdāmi. **Nibbuyhāmī** ti ṭhātuṃ asakkonto ativattāmi. Iti ṭhāne ca vāyāme ca dosaṃ disvā atiṭṭhanto avāyamanto oghamatarinti evaṃ Bhagavatā pañho kathito. Devatāyapi paṭividdho, na pana pākaṭo, tassa pākaṭīkaraṇatthaṃ satta dukā dassitā. Kilesavasena hi santiṭṭhanto saṃsīdati nāma, abhisaṅkhāravasena āyūhanto nibbuyhati nāma. Taṇhādiṭṭhīhi vā santiṭṭhanto saṃsīdati nāma, avasesakilesānañceva abhisaṅkhārānañca vasena āyūhanto nibbuyhati nāma. Taṇhāvasena vā santiṭṭhanto saṃsīdati nāma, diṭṭhivasena āyūhanto nibbuyhati nāma. Sassatadiṭṭhiyā vā santiṭṭhanto saṃsīdati nāma, ucchedadiṭṭhiyā āyūhanto nibbuyhati nāma. Olīyanābhinivesā hi bhavadiṭṭhi, atidhāvanābhinivesā vibhavadiṭṭhi. Līnavasena vā santiṭṭhanto saṃsīdati nāma, uddhaccavasena āyūhanto nibbuyhati nāma. Tathā kāmasukhallikānuyogavasena santiṭṭhanto saṃsīdati nāma, attakilamathānuyogavasena āyūhanto nibbuyhati nāma. Sabbākusalābhisaṅkhāravasena santiṭṭhanto saṃsīdati nāma, sabbalokiyakusalābhisaṅkhāravasena āyūhanto nibbuyhati nāma. Vuttam pi c’etaṃ – “seyyathāpi, cunda, ye keci akusalā dhammā, sabbe te adhobhāgaṅgamanīyā, ye keci kusalā dhammā, sabbe te uparibhāgaṅgamanīyā” ti. <small>(ma. ni. 1.86)</small>

Imaṃ pañhavissajjanaṃ sutvā va devatā sotāpattiphale patiṭṭhāya tuṭṭhā pasannā attano tuṭṭhiñca pasādañca pakāsayantī **cirassaṃ vatā** ti gāthamāha. Tattha **cirassan** ti cirassa kālassa accayenāti attho. Ayaṃ kira devatā kassapasammāsambuddhaṃ disvā tassa parinibbānato paṭṭhāya antarā aññaṃ buddhaṃ na diṭṭhapubbā, tasmā ajja Bhagavantaṃ disvā evam āha. Kiṃ panimāya devatāya ito pubbe satthā na diṭṭhapubboti. Diṭṭhapubbo vā hotu adiṭṭhapubbo vā, dassanaṃ upādāya evaṃ vattuṃ vaṭṭati. **Brāhmaṇan** ti bāhitapāpaṃ khīṇāsavabrāhmaṇaṃ. **Parinibbutan** ti kilesanibbānena nibbutaṃ. **Loke** ti sattaloke. **Visattikan** ti rūpādīsu ārammaṇesu āsattavisattatādīhi kāraṇehi visattikā vuccati taṇhā, taṃ visattikaṃ appatiṭṭhamānaṃ anāyūhamānaṃ tiṇṇaṃ nittiṇṇaṃ uttiṇṇaṃ cirassaṃ vata khīṇāsavabrāhmaṇaṃ passāmīti attho.

**Samanuñño satthā ahosī** ti tassā devatāya vacanaṃ citteneva samanumodi, ekajjhāsayo ahosi. **Antaradhāyī** ti abhisaṅkhatakāyaṃ jahitvā attano pakatiupādiṇṇakakāyasmiṃyeva ṭhatvā laddhāsā laddhapatiṭṭhā hutvā dasabalaṃ gandhehi ca mālehi ca pūjetvā attano bhavanaṃ yeva agamāsīti.

{{<eop>}}Oghataraṇasuttavaṇṇanā niṭṭhitā.{{</eop>}}

## 2. Nimokkhasuttavaṇṇanā

#### 2

Idāni dutiyasuttato paṭṭhāya paṭhamamāgatañca uttānatthañca pahāya yaṃ yaṃ anuttānaṃ, taṃ tadeva vaṇṇayissāma. **Jānāsi no** ti jānāsi nu. **Nimokkhan** ti ādīni maggādīnaṃ nāmāni. Maggena hi sattā kilesabandhanato nimuccanti, tasmā maggo sattānaṃ **nimokkho** ti vutto. Phalakkhaṇe pana te kilesabandhanato pamuttā, tasmā phalaṃ sattānaṃ **pamokkho** ti vuttaṃ. Nibbānaṃ patvā sattānaṃ sabbadukkhaṃ viviccati, tasmā nibbānaṃ **viveko** ti vuttaṃ. Sabbāni vā etāni nibbānasseva nāmāni. Nibbānañhi patvā sattā sabbadukkhato nimuccanti pamuccanti viviccanti, tasmā tadeva “nimokkho pamokkho viveko” ti vuttaṃ. **Jānāmi khvāhan** ti jānāmi kho ahaṃ. Avadhāraṇattho khokāro. Ahaṃ jānāmiyeva. Sattānaṃ nimokkhādijānanatthameva hi mayā samatiṃsa pāramiyo pūretvā sabbaññutaññāṇaṃ paṭividdhanti sīhanādaṃ nadati. Buddhasīhanādaṃ nāma kira etaṃ suttaṃ.

**Nandībhavaparikkhayā** ti nandīmūlakassa kammabhavassa parikkhayena. Nandiyā ca bhavassa cātipi vaṭṭati. Tattha hi purimanaye nandībhavena tividhakammābhisaṅkhāravasena saṅkhārakkhandho gahito, saññāviññāṇehi taṃsampayuttā ca dve khandhā. Tehi pana tīhi khandhehi sampayuttā vedanā tesaṃ gahaṇena gahitāvāti anupādiṇṇakānaṃ catunnaṃ arūpakkhandhānaṃ appavattivasena saupādisesaṃ nibbānaṃ kathitaṃ hoti. **Vedanānaṃ nirodhā upasamā** ti upādiṇṇakavedanānaṃ nirodhena ca upasamena ca. Tattha vedanāgahaṇena taṃsampayuttā tayo khandhā gahitāva honti, tesaṃ vatthārammaṇavasena rūpakkhandhopi. Evaṃ imesaṃ upādiṇṇakānaṃ pañcannaṃ khandhānaṃ appavattivasena anupādisesaṃ nibbānaṃ kathitaṃ hoti. Dutiyanaye pana nandiggahaṇena saṅkhārakkhandho gahito, bhavaggahaṇena upapattibhavasaṅkhāto rūpakkhandho, saññādīhi sarūpeneva tayo khandhā. Evaṃ imesaṃ pañcannaṃ khandhānaṃ appavattivasena nibbānaṃ kathitaṃ hotī ti veditabbaṃ. Imameva ca nayaṃ catunikāyikabhaṇḍikatthero roceti. Iti nibbānavaseneva Bhagavā desanaṃ niṭṭhāpesīti.

{{<eop>}}Nimokkhasuttavaṇṇanā niṭṭhitā.{{</eop>}}

## 3. Upanīyasuttavaṇṇanā

#### 3

Tatiye **upanīyatī** ti parikkhīyati nirujjhati, upagacchati vā, anupubbena maraṇaṃ upetīti attho. Yathā vā gopālena gogaṇo nīyati, evaṃ jarāya maraṇasantikaṃ upanīyatīti attho. **Jīvitan** ti jīvitindriyaṃ. **Appan** ti parittaṃ thokaṃ. Tassa dvīhākārehi parittatā veditabbā sarasaparittatāya ca khaṇaparittatāya ca. Sarasaparittatāyapi hi “yo, bhikkhave, ciraṃ jīvati, so vassasataṃ appaṃ vā bhiyyo” ti <small>(dī. ni. 2.7; saṃ. ni. 2.143)</small> vacanato parittaṃ. Khaṇaparittatāyapi. Paramatthato hi atiparitto sattānaṃ jīvitakkhaṇo ekacittappavattimattoyeva. Yathā nāma rathacakkaṃ pavattamānampi eken’eva nemippadesena pavattati, tiṭṭhamānampi eken’eva tiṭṭhati, evam evaṃ ekacittakkhaṇikaṃ sattānaṃ jīvitaṃ, tasmiṃ citte niruddhamatte satto niruddhoti vuccati. Yathāha – atīte cittakkhaṇe jīvittha na jīvati na jīvissati, anāgate cittakkhaṇe jīvissati na jīvati na jīvittha, paccuppanne cittakkhaṇe jīvati na jīvittha na jīvissati.

> “Jīvitaṃ attabhāvo ca, sukhadukkhā ca kevalā;  
> Ekacittasamāyuttā, lahuso vattate khaṇo.

> “Ye niruddhā marantassa, tiṭṭhamānassa vā idha;  
> Sabbepi sadisā khandhā, gatā appaṭisandhikā.

> “Anibbattena na jāto, paccuppannena jīvati;  
> Cittabhaṅgā mato loko, paññatti paramatthiyā” ti. <small>(mahāni. 10)</small>

**Jarūpanītassā** ti jaraṃ upagatassa, jarāya vā maraṇasantikaṃ upanītassa. **Na santi tāṇā** ti tāṇaṃ leṇaṃ saraṇaṃ bhavituṃ samatthā nāma keci natthi. **Etaṃ bhayan** ti etaṃ jīvitindriyassa maraṇūpagamanaṃ, āyuparittatā, jarūpanītassa tāṇābhāvoti tividhaṃ bhayaṃ bhayavatthu bhayakāraṇanti attho. **Puññāni kayirātha sukhāvahānī** ti viññū puriso sukhāvahāni sukhadāyakāni puññāni kareyya. Iti devatā rūpāvacarajjhānaṃ sandhāya pubbacetanaṃ aparacetanaṃ muñcacetanañca gahetvā bahuvacanavasena “puññānī” ti āha. Jhānassādaṃ jhānanikantiṃ jhānasukhañca gahetvā “sukhāvahānī” ti āha. Tassā kira devatāya sayaṃ dīghāyukaṭṭhāne brahmaloke nibbattattā heṭṭhā kāmāvacaradevesu parittāyukaṭṭhāne cavamāne upapajjamāne ca thullaphusitake vuṭṭhipātasadise satte disvā etad ahosi “ahovatime sattā jhānaṃ bhāvetvā aparihīnajjhānā kālaṃ katvā brahmaloke ekakappa-dvekappa-catukappa-aṭṭhakappa-soḷasakappa-dvattiṃsakappa-catusaṭṭhikappappamāṇaṃ addhānaṃ tiṭṭheyyun” ti. Tasmā evam āha.

Atha Bhagavā – “ayaṃ devatā aniyyānikaṃ vaṭṭakathaṃ kathetī” ti vivaṭṭamassā dassento dutiyaṃ gāthamāha. Tattha **lokāmisan** ti dve lokāmisā pariyāyena ca nippariyāyena ca. Pariyāyena tebhūmakavaṭṭaṃ lokāmisaṃ, nippariyāyena cattāro paccayā. Idha pariyāyalokāmisaṃ adhippetaṃ. Nippariyāyalokāmisampi vaṭṭatiyeva. **Santipekkho** ti nibbānasaṅkhātaṃ accantasantiṃ pekkhanto icchanto patthayantoti.

{{<eop>}}Upanīyasuttavaṇṇanā niṭṭhitā.{{</eop>}}

## 4. Accentisuttavaṇṇanā

#### 4

Catutthe **accentī** ti atikkamanti. **Kālā** ti purebhattādayo kālā. **Tarayanti rattiyo** ti rattiyo atikkamamānā puggalaṃ maraṇūpagamanāya tarayanti sīghaṃ sīghaṃ gamayanti. **Vayoguṇā** ti paṭhama-majjhima-pacchimavayānaṃ guṇā, rāsayoti attho. “Anujānāmi, bhikkhave, ahatānaṃ vatthānaṃ diguṇaṃ saṅghāṭin” ti <small>(mahāva. 348)</small> ettha hi paṭalaṭṭho guṇaṭṭho. “Sataguṇā dakkhiṇā pāṭikaṅkhitabbā” ti <small>(ma. ni. 3.379)</small> ettha ānisaṃsaṭṭho. “Antaṃ antaguṇan” ti ettha koṭṭhāsaṭṭho. “Kayirā mālāguṇe bahū” ti <small>(dha. pa. 53)</small> ettha rāsaṭṭho. “Pañca kāmaguṇā” ti ettha bandhanaṭṭho. Idha pana rāsaṭṭho guṇaṭṭho. Tasmā **vayoguṇā** ti vayorāsayo veditabbā. **Anupubbaṃ jahantī** ti anupaṭipāṭiyā puggalaṃ jahanti. Majjhimavaye ṭhitaṃ hi paṭhamavayo jahati, pacchimavaye ṭhitaṃ dve paṭhamamajjhimā jahanti, maraṇakkhaṇe pana tayo pi vayā jahanteva. **Etaṃ bhayan** ti etaṃ kālānaṃ atikkamanaṃ, rattidivānaṃ taritabhāvo, vayoguṇānaṃ jahanabhāvoti tividhaṃ bhayaṃ. Sesaṃ purimasadisamevāti.

Accentisuttavaṇṇanā niṭṭhitā.

## 5. Katichindasuttavaṇṇanā

#### 5

Pañcame **kati chinde** ti chindanto kati chindeyya. Sesapadesupi eseva nayo. Ettha ca “chinde jahe” ti atthato ekaṃ. Gāthābandhassa pana maṭṭhabhāvatthaṃ ayaṃ devatā saddapunaruttiṃ vajjayantī evam āha. **Kati saṅgātigo** ti kati saṅge atigato, atikkantoti attho. Saṅgātikotipi pāṭho, ayameva attho. **Pañca chinde** ti chindanto pañca orambhāgiyasaṃyojanāni chindeyya. **Pañca jahe** ti jahanto pañcuddhambhāgiyasaṃyojanāni jaheyya. Idhāpi chindanañca jahanañca atthato ekameva, Bhagavā pana devatāya āropitavacanānurūpeneva evam āha. Atha vā pādesu baddhapāsasakuṇo viya pañcorambhāgiyasaṃyojanāni heṭṭhā ākaḍḍhamānākārāni honti, tāni anāgāmimaggena chindeyyāti vadati. Hatthehi gahitarukkhasākhā viya pañcuddhambhāgiyasaṃyojanāni upari ākaḍḍhamānākārāni honti, tāni arahattamaggena jaheyyāti vadati. **Pañca cuttari bhāvaye** ti etesaṃ saṃyojanānaṃ chindanatthāya c’eva pahānatthāya ca uttari atirekaṃ visesaṃ bhāvento saddhāpañcamāni indriyāni bhāveyyāti attho. **Pañca saṅgātigo** ti rāgasaṅgo dosasaṅgo mohasaṅgo mānasaṅgo diṭṭhisaṅgoti ime pañca saṅge atikkanto. **Oghatiṇṇoti vuccatī** ti caturoghatiṇṇoti kathīyati. Imāya pana gāthāya pañcindriyāni lokiyalokuttarāni kathitānīti.

{{<eop>}}Katichindasuttavaṇṇanā niṭṭhitā.{{</eop>}}

## 6. Jāgarasuttavaṇṇanā

#### 6

Chaṭṭhe **jāgaratan** ti jāgarantānaṃ. **Pañca jāgaratan** ti vissajjanagāthāyaṃ pana saddhādīsu pañcasu indriyesu jāgarantesu pañca nīvaraṇā suttā nāma. Kasmā? Yasmā taṃsamaṅgīpuggalo yattha katthaci nisinno vā ṭhito vā aruṇaṃ uṭṭhapentopi pamādatāya akusalasamaṅgitāya sutto nāma hoti. Evaṃ suttesu pañcasu nīvaraṇesu pañcindriyāni jāgarāni nāma. Kasmā? Yasmā taṃsamaṅgīpuggalo yattha katthaci nipajjitvā niddāyantopi appamādatāya kusalasamaṅgitāya jāgaro nāma hoti. Pañcahi pana nīvaraṇeheva kilesarajaṃ ādiyati gaṇhāti parāmasati. Purimā hi kāmacchandādayo pacchimānaṃ paccayā hontīti pañcahi indriyehi parisujjhatīti ayamattho veditabbo. Idhāpi pañcindriyāni lokiyalokuttarāneva kathitānīti.

{{<eop>}}Jāgarasuttavaṇṇanā niṭṭhitā.{{</eop>}}

## 7. Appaṭividitasuttavaṇṇanā

#### 7

Sattame **dhammā** ti catusaccadhammā. **Appaṭividitā** ti ñāṇena appaṭividdhā. **Paravādesū** ti dvāsaṭṭhidiṭṭhigatavādesu. Te hi ito paresaṃ titthiyānaṃ vādattā paravādā nāma. **Nīyare** ti attano dhammatāyapi gacchanti, parenapi nīyanti. Tattha sayam eva sassatādīni gaṇhantā gacchanti nāma, parassa vacanena tāni gaṇhantā nīyanti nāma. **Kālo tesaṃ pabujjhitun** ti tesaṃ puggalānaṃ pabujjhituṃ ayaṃ kālo. Lokasmiñhi buddho uppanno, dhammo desiyati, saṅgho suppaṭipanno, paṭipadā bhaddikā, ime ca pana mahājanā vaṭṭe suttā nappabujjhantīti devatā āha. **Sambuddhā** ti sammā hetunā kāraṇena buddhā. Cattāro hi buddhā – sabbaññubuddho, paccekabuddho, catusaccabuddho, sutabuddhoti. Tattha samatiṃsapāramiyo pūretvā sammāsambodhiṃ patto sabbaññubuddho nāma. Kappasatasahassādhikāni dve asaṅkhyeyyāni pāramiyo pūretvā sayambhutaṃ patto paccekabuddho nāma. Avasesā khīṇāsavā catusaccabuddhā nāma. Bahussuto sutabuddho nāma. Imasmiṃ atthe tayo pi purimā vaṭṭanti. **Sammadaññā** ti sammā hetunā kāraṇena jānitvā. **Caranti visame saman** ti visame vā lokasannivāse visame vā sattanikāye visame vā kilesajāte samaṃ carantīti.

{{<eop>}}Appaṭividitasuttavaṇṇanā niṭṭhitā.{{</eop>}}

## 8. Susammuṭṭhasuttavaṇṇanā

#### 8

Aṭṭhame **susammuṭṭhā** ti paññāya appaṭividdhabhāveneva sunaṭṭhā. Yathā hi dve khettāni kasitvā, ekaṃ vapitvā, bahudhaññaṃ adhigatassa avāpitakhettato aladdhaṃ sandhāya “bahuṃ me dhaññaṃ naṭṭhan” ti vadanto aladdhameva “naṭṭhan” ti vadati, evamidhāpi appaṭividitāva susammuṭṭhā nāma. **Asammuṭṭhā** ti paññāya paṭividdhabhāveneva anaṭṭhā. Sesaṃ purimasadisamevāti.

{{<eop>}}Susammuṭṭhasuttavaṇṇanā niṭṭhitā.{{</eop>}}

## 9. Mānakāmasuttavaṇṇanā

#### 9

Navame **mānakāmassā** ti mānaṃ kāmentassa icchantassa. **Damo** ti evarūpassa puggalassa samādhipakkhiko damo natthī ti vadati. “Saccena danto damasā upeto, vedantagū vusitabrahmacariyo” ti <small>(saṃ. ni. 1.195)</small> ettha hi indriyasaṃvaro damoti vutto. “Yadi saccā damā cāgā, khantyā bhiyyodha vijjatī” ti <small>(saṃ. ni. 1.246; su. ni. 191)</small> ettha paññā. “Dānena damena saṃyamena saccavajjena atthi puññaṃ, atthi puññassa āgamo” ti <small>(saṃ. ni. 4.365)</small> ettha uposathakammaṃ. “Sakkhissasi kho tvaṃ, puṇṇa, iminā damūpasamena samannāgato sunāparantasmiṃ janapade viharitun” ti <small>(saṃ. ni. 4.88; ma. ni. 3.396)</small> ettha adhivāsanakhanti. Imasmiṃ pana sutte damoti samādhipakkhikadhammānaṃ etaṃ nāmaṃ. Ten’ev’āha – “na monamatthi asamāhitassā” ti. Tattha **monan** ti catumaggañāṇaṃ, tañhi munātīti monaṃ, catusaccadhamme jānātīti attho. **Maccudheyyassā** ti tebhūmakavaṭṭassa. Tañ hi maccuno patiṭṭhānaṭṭhena maccudheyyanti vuccati. **Pāran** ti tass’eva pāraṃ nibbānaṃ. **Tareyyā** ti paṭivijjheyya pāpuṇeyya vā. Idaṃ vuttaṃ hoti – eko araññe viharanto pamatto puggalo maccudheyyassa pāraṃ na tareyya na paṭivijjheyya na pāpuṇeyyāti.

**Mānaṃ pahāyā** ti arahattamaggena navavidhamānaṃ pajahitvā. **Susamāhitatto** ti upacārappanāsamādhīhi suṭṭhu samāhitatto. **Sucetaso** ti ñāṇasampayuttatāya sundaracitto. Ñāṇavippayuttacittena hi sucetasoti na vuccati, tasmā ñāṇasampayuttena sucetaso hutvāti attho. **Sabbadhi vippamutto** ti sabbesu khandhāyatanādīsu vippamutto hutvā. **Tareyyā** ti ettha tebhūmakavaṭṭaṃ samatikkamanto nibbānaṃ paṭivijjhanto taratīti paṭivedhataraṇaṃ nāma vuttaṃ. Iti imāya gāthāya tisso sikkhā kathitā honti. Kathaṃ – māno nāmāyaṃ sīlabhedano, tasmā “mānaṃ pahāyā” ti iminā adhisīlasikkhā kathitā hoti. “Susamāhitatto” ti iminā adhicittasikkhā. “Sucetaso” ti ettha cittena paññā dassitā, tasmā iminā adhipaññāsikkhā kathitā. Adhisīlañca nāma sīle sati hoti, adhicittaṃ citte sati, adhipaññā paññāya sati. Tasmā sīlaṃ nāma pañca pi dasa pi sīlāni, pātimokkhasaṃvaro adhisīlaṃ nāmāti veditabbaṃ. Aṭṭha samāpattiyo cittaṃ, vipassanāpādakajjhānaṃ adhicittaṃ. Kammassakatañāṇaṃ paññā, vipassanā adhipaññā. Anuppannepi hi buddhuppāde pavattatīti pañcasīlaṃ dasasīlaṃ sīlameva, pātimokkhasaṃvarasīlaṃ buddhuppādeyeva pavattatīti adhisīlaṃ. Cittapaññāsupi eseva nayo. Api ca nibbānaṃ patthayantena samādinnaṃ pañcasīlampi dasasīlampi adhisīlameva. Samāpannā aṭṭha samāpattiyopi adhicittameva. Sabbam pi vā lokiyasīlaṃ sīlameva, lokuttaraṃ adhisīlaṃ. Cittapaññāsupi eseva nayoti. Iti imāya gāthāya samodhānetvā tisso sikkhā sakalasāsanaṃ kathitaṃ hotī ti.

{{<eop>}}Mānakāmasuttavaṇṇanā niṭṭhitā.{{</eop>}}

## 10. Araññasuttavaṇṇanā

#### 10

Dasame **santānan** ti santakilesānaṃ, paṇḍitānaṃ vā. “Santo have sabbhi pavedayanti, <small>(jā. 2.21.413)</small> dūre santo pakāsantī” ti ādīsu <small>(dha. pa. 304)</small> hi paṇḍitāpi santoti vuttā. **Brahmacārinan** ti seṭṭhacārīnaṃ maggabrahmacariyavāsaṃ vasantānaṃ. **Kena vaṇṇo pasīdatī** ti kena kāraṇena chavivaṇṇo pasīdatīti pucchati. Kasmā pan’esā evaṃ pucchati? Esā kira vanasaṇḍavāsikā bhummadevatā āraññake bhikkhū pacchābhattaṃ piṇḍapātapaṭikkante araññaṃ pavisitvā rattiṭṭhānadivāṭṭhānesu mūlakammaṭṭhānaṃ gahetvā nisinne passati. Tesañ ca evaṃ nisinnānaṃ balavacittekaggatā uppajjati. Tato visabhāgasantati vūpasammati, sabhāgasantati okkamati, cittaṃ pasīdati. Citte pasanne lohitaṃ pasīdati, cittasamuṭṭhānāni upādārūpāni parisuddhāni honti, vaṇṭā pamuttatālaphalassa viya mukhassa vaṇṇo hoti. Taṃ disvā devatā cintesi – “sarīravaṇṇo nāmāyaṃ paṇītāni rasasampannāni bhojanāni sukhasamphassāni nivāsanapāpuraṇasayanāni utusukhe tebhūmikādibhede ca pāsāde mālāgandhavilepanādīni ca labhantānaṃ pasīdati, ime pana bhikkhū piṇḍāya caritvā missakabhattaṃ bhuñjanti, viraḷamañcake vā phalake vā silāya vā sayanāni kappenti, rukkhamūlādīsu vā abbhokāse vā vasanti, kena nu kho kāraṇena etesaṃ vaṇṇo pasīdatī” ti. Tasmā pucchi.

Athassā Bhagavā kāraṇaṃ kathento dutiyaṃ gāthaṃ āha. Tattha **atītan** ti atīte asuko nāma rājā dhammiko ahosi, so amhākaṃ paṇīte paccaye adāsi. Ācariyupajjhāyā lābhino ahesuṃ. Atha mayaṃ evarūpāni bhojanāni bhuñjimhā, cīvarāni pārupimhāti evaṃ ekacce paccayabāhullikā viya ime bhikkhū atītaṃ nānusocanti. **Nappajappanti nāgatan** ti anāgate dhammiko rājā bhavissati, phītā janapadā bhavissanti, bahūni sappinavanītādīni uppajjissanti, “khādatha bhuñjathā” ti tattha tattha vattāro bhavissanti, tadā mayaṃ evarūpāni bhojanāni bhuñjissāma, cīvarāni pārupissāmāti evaṃ anāgataṃ na patthenti. **Paccuppannenā** ti yena kenaci taṅkhaṇe laddhena yāpenti. **Tenā** ti tena tividhenāpi kāraṇena.

Evaṃ vaṇṇasampattiṃ dassetvā idāni tass’eva vaṇṇassa vināsaṃ dassento anantaraṃ gāthamāha. Tattha **anāgatappajappāyā** ti anāgatassa patthanāya. **Etenā** ti etena kāraṇadvayena. **Naḷova harito luto** ti yathā harito naḷo lāyitvā uṇhapāsāṇe pakkhitto sussati, evaṃ sussantīti.

{{<eop>}}Araññasuttavaṇṇanā niṭṭhitā. Naḷavaggo paṭhamo.{{</eop>}}

{{<subtitle>}}2. Nandanavaggo{{</subtitle>}}

## 1. Nandanasuttavaṇṇanā

#### 11

Nandanavaggassa paṭhame **tatrā** ti tasmiṃ ārāme. **Kho** ti byañjanasiliṭṭhatāvasena nipātamattaṃ. **Bhikkhū āmantesī** ti parisajeṭṭhake bhikkhū jānāpesi. **Bhikkhavo** ti tesaṃ āmantanākāradīpanaṃ. **Bhadante** ti pativacanadānaṃ. **Te bhikkhū** ti ye tattha sammukhībhūtā dhammapaṭiggāhakā bhikkhū. **Bhagavato paccassosun** ti Bhagavato vacanaṃ patiassosuṃ, abhimukhā hutvā suṇiṃsu sampaṭicchiṃsūti attho. **Etadavocā** ti etaṃ idāni vattabbaṃ “bhūtapubban” tiādivacanaṃ avoca. Tattha **tāvatiṃsakāyikā** ti tāvatiṃsakāye nibbattā. Tāvatiṃsakāyo nāma dutiyadevaloko vuccati. Maghena māṇavena saddhiṃ macalagāme kālaṃ katvā tattha uppanne tettiṃsa devaputte upādāya kira tassa devalokassa ayaṃ paṇṇatti jātāti vadanti. Yasmā pana sesacakkavāḷesupi cha kāmāvacaradevalokā atthi. Vuttam pi c’etaṃ “sahassaṃ cātumahārājikānaṃ sahassaṃ tāvatiṃsānan” ti, <small>(a. ni. 10.29)</small> tasmā nāmapaṇṇattiyevesā tassa devalokassāti veditabbā. Evañ hi niddosaṃ padaṃ hoti.

**Nandane vane** ti ettha taṃ vanaṃ paviṭṭhe paviṭṭhe nandayati tosetīti nandanaṃ. Pañcasu hi maraṇanimittesu uppannesu “sampattiṃ pahāya cavissāmā” ti paridevamānā devatā sakko devānamindo “mā paridevittha, abhijjanadhammā nāma saṅkhārā natthī” ti ovaditvā tattha pavesāpeti. Tāsaṃ aññāhi devatāhi bāhāsu gahetvā pavesitānampi tassa sampattiṃ disvāva maraṇasoko vūpasammati, pītipāmojjameva uppajjati. Atha tasmiṃ kīḷamānā eva uṇhasantatto himapiṇḍo viya vilīyanti, vātāpahatadīpasikhā viya vijjhāyantīti evaṃ yaṃkiñci anto paviṭṭhaṃ nandayati tosetiyevāti nandanaṃ, tasmiṃ nandane. **Accharāsaṅghaparivutā** ti **accharā** ti devadhītānaṃ nāmaṃ, tāsaṃ samūhena parivutā.

**Dibbehī** ti devaloke nibbattehi. **Pañcahi kāmaguṇehī** ti manāpiyarūpasaddagandharasaphoṭṭhabbasaṅkhātehi pañcahi kāmabandhanehi kāmakoṭṭhāsehi vā. **Samappitā** ti upetā. Itaraṃ tass’eva vevacanaṃ. **Paricārayamānā** ti ramamānā, tesu tesu vā rūpādīsu indriyāni sañcārayamānā. **Tāyaṃ velāyan** ti tasmiṃ paricāraṇakāle. So pan’assa devaputtassa adhunā abhinibbattakālo veditabbo. Tassa hi paṭisandhikkhaṇeyeva rattasuvaṇṇakkhandho viya virocayamāno tigāvutappamāṇo attabhāvo nibbatti. So dibbavatthanivattho dibbālaṅkārapaṭimaṇḍito dibbamālāvilepanadharo dibbehi candanacuṇṇehi samaṃ vikiriyamāno dibbehi pañcahi kāmaguṇehi ovuto nivuto pariyonaddho lobhābhibhūto hutvā lobhanissaraṇaṃ nibbānaṃ apassanto āsabhiṃ vācaṃ bhāsanto viya mahāsaddena “na te sukhaṃ pajānantī” ti imaṃ gāthaṃ gāyamāno nandanavane vicari. Tena vuttaṃ – “tāyaṃ velāyaṃ imaṃ gāthaṃ abhāsī” ti.

**Ye na passanti nandanan** ti ye tatra pañcakāmaguṇānubhavanavasena nandanavanaṃ na passanti. **Naradevānan** ti devanarānaṃ, devapurisānanti attho. **Tidasānan** ti tikkhattuṃ dasannaṃ. **Yasassinan** ti parivārasaṅkhātena yasena sampannānaṃ.

**Aññatarā devatā** ti ekā ariyasāvikā devatā. **Paccabhāsī** ti “ayaṃ bāladevatā imaṃ sampattiṃ niccaṃ acalaṃ maññati, nāssā chedanabhedanaviddhaṃsanadhammataṃ jānātī” ti adhippāyaṃ vivaṭṭetvā dassentī “na tvaṃ bāle” ti imāya gāthāya patiabhāsi. **Yathā arahataṃ vaco** ti yathā arahantānaṃ vacanaṃ, tathā tvaṃ na jānāsīti. Evaṃ tassā adhippāyaṃ paṭikkhipitvā idāni arahantānaṃ vacanaṃ dassentī **aniccā** ti ādim āha. Tattha **aniccā vata saṅkhārā** ti sabbe tebhūmakasaṅkhārā hutvā abhāvatthena aniccā. **Uppādavayadhammino** ti uppādavayasabhāvā. **Uppajjitvā nirujjhantī** ti idaṃ purimasseva vevacanaṃ. Yasmā vā uppajjitvā nirujjhanti, tasmā uppādavayadhamminoti. Uppādavayaggahaṇena c’ettha tadanantarā vemajjhaṭṭhānaṃ gahitameva hoti. **Tesaṃ vūpasamo sukho** ti tesaṃ saṅkhārānaṃ vūpasamasaṅkhātaṃ nibbānameva sukhaṃ. Idaṃ arahataṃ vacoti.

{{<eop>}}Nandanasuttavaṇṇanā niṭṭhitā.{{</eop>}}

## 2. Nandatisuttavaṇṇanā

#### 12

Dutiye **nandatī** ti tussati attamano hoti. **Puttimā** ti bahuputto. Tassa hi ekacce puttā kasikammaṃ katvā dhaññassa koṭṭhe pūrenti, ekacce vaṇijjaṃ katvā hiraññasuvaṇṇaṃ āharanti, ekacce rājānaṃ upaṭṭhahitvā yānavāhanagāmanigamādīni labhanti. Atha tesaṃ ānubhāvasaṅkhātaṃ siriṃ anubhavamānā mātā vā pitā vā nandati. Chaṇadivasādīsu vā maṇḍitapasādhite putte sampattiṃ anubhavamāne disvā nandatīti, “nandati puttehi puttimā” ti āha. **Gohi tathevā** ti yathā puttimā puttehi, tathā gosāmikopi sampannaṃ gomaṇḍalaṃ disvā gāvo nissāya gorasasampattiṃ anubhavamāno gohi nandati. **Upadhī hi narassa nandanā** ti, ettha **upadhī** ti cattāro upadhī – kāmūpadhi, khandhūpadhi, kilesūpadhi, abhisaṅkhārūpadhīti. Kāmāpi hi “yaṃ pañca kāmaguṇe paṭicca uppajjati sukhaṃ somanassaṃ, ayaṃ kāmānaṃ assādo” ti <small>(ma. ni. 1.166)</small> evaṃ vuttassa sukhassa adhiṭṭhānabhāvato “upadhiyati ettha sukhan” ti iminā vacanatthena upadhīti vuccati. Khandhāpi khandhamūlakassa dukkhassa adhiṭṭhānabhāvato, kilesāpi apāyadukkhassa adhiṭṭhānabhāvato, abhisaṅkhārāpi bhavadukkhassa adhiṭṭhānabhāvatoti. Idha pana kāmūpadhi adhippeto. Pañca hi kāmaguṇā tebhūmikādipāsāda-uḷārasayana-vatthālaṅkāra-nāṭakaparivārādivasena paccupaṭṭhitā pītisomanassaṃ upasaṃharamānā naraṃ nandayanti. Tasmā yathā puttā ca gāvo ca, evaṃ imepi upadhī hi narassa nandanāti veditabbā. **Na hi so nandati yo nirūpadhī** ti yo kāmaguṇasampattirahito daliddo dullabhaghāsacchādano, na hi so nandati. Evarūpo manussapeto ca manussanerayiko ca kiṃ nandissati Bhagavā ti āha.

Idaṃ sutvā satthā cintesi – “ayaṃ devatā sokavatthumeva nandavatthuṃ karoti, sokavatthubhāvamassā dīpessāmī” ti phalena phalaṃ pātento viya tāyeva upamāya tassā vādaṃ bhindanto tameva gāthaṃ parivattetvā **socatī** ti āha. Tattha **socati puttehī** ti videsagamanādivasena puttesu naṭṭhesupi nassantesupi idāni nassissantī ti nāsasaṅkīpi socati, tathā matesupi marantesupi corehi rājapurisehi gahitesu vā paccatthikānaṃ hatthaṃ upagatesu vā maraṇasaṅkīpi hutvā socati. Rukkhapabbatādīhi patitvā hatthapādādīnaṃ bhedavasena bhinnesupi bhijjantesupi bhedasaṅkīpi hutvā socati. Yathā ca puttehi puttimā, gosāmikopi tatheva navahākārehi gohi socati. **Upadhī hi narassa socanā** ti yathā ca puttagāvo, evaṃ pañca kāmaguṇopadhīpi –

> “Tassa ce kāmayānassa, chandajātassa jantuno;  
> Te kāmā parihāyanti, sallaviddhova ruppatī” ti. <small>(su. ni. 773)</small> –

Vuttanayena naraṃ socanti. Tasmā narassa socanā sokavatthukamevāti veditabbā. **Na hi so socati, yo nirūpadhī** ti yassa pana catubbidhāpete upadhiyo natthi, so nirupadhi mahākhīṇāsavo kiṃ socissati, na socati devateti.

{{<eop>}}Nandatisuttavaṇṇanā niṭṭhitā.{{</eop>}}

## 3. Natthiputtasamasuttavaṇṇanā

#### 13

Tatiye **natthi puttasamaṃ peman** ti virūpepi hi attano puttake suvaṇṇabimbakaṃ viya maññanti, mālāguḷe viya sīsādīsu katvā pariharamānā tehi ohaditāpi omuttikāpi gandhavilepanapatitā viya somanassaṃ āpajjanti. Tenāha – “natthi puttasamaṃ peman” ti. Puttapemasamaṃ pemaṃ nāma natthī ti vuttaṃ hoti. **Gosamitaṃ dhanan** ti gohi samaṃ godhanasamaṃ godhanasadisaṃ aññaṃ dhanaṃ nāma natthi Bhagavā ti āha. **Sūriyasamā ābhā** ti sūriyābhāya samā aññā ābhā nāma natthī ti dasseti. **Samuddaparamā** ti ye keci aññe sarā nāma, sabbe te samuddaparamā, samuddo tesaṃ uttamo, samuddasadisaṃ aññaṃ udakanidhānaṃ nāma natthi, Bhagavāti.

Yasmā pana attapemena samaṃ pemaṃ nāma natthi. Mātāpitādayo hi chaḍḍetvāpi puttadhītādayo ca aposetvāpi sattā attānameva posenti. Dhaññena ca samaṃ dhanaṃ nāma natthi. <small>(Yadā hi sattā dubbhikkhā honti)</small> tathārūpe hi kāle hiraññasuvaṇṇādīni gomahiṃsādīnipi dhaññaggahaṇatthaṃ dhaññasāmikānameva santikaṃ gahetvā gacchanti. Paññāya ca samā ābhā nāma natthi. Sūriyādayo hi ekadesaṃ yeva obhāsanti, paccuppannameva ca tamaṃ vinodenti. Paññā pana dasasahassimpi lokadhātuṃ ekappajjotaṃ kātuṃ sakkoti, atītaṃsādipaṭicchādakañca tamaṃ vidhamati. Meghavuṭṭhiyā ca samo saro nāma natthi. Nadīvāpi hotu talākādīni vā, vuṭṭhisamo saro nāma natthi. Meghavuṭṭhiyā hi pacchinnāya mahāsamuddo aṅgulipabbatemanamattampi udakaṃ na hoti, vuṭṭhiyā pana pavattamānāya yāva ābhassarabhavanāpi ekodakaṃ hoti. Tasmā Bhagavā devatāya paṭigāthaṃ vadanto **natthi attasamaṃ peman** tiādimāhāti.

{{<eop>}}Natthiputtasamasuttavaṇṇanā niṭṭhitā.{{</eop>}}

## 4. Khattiyasuttavaṇṇanā

#### 14

Catutthe **khattiyo dvipadan** ti dvipadānaṃ rājā seṭṭho. **Komārī** ti kumārikāle gahitā. Ayaṃ sesabhariyānaṃ seṭṭhāti vadati. **Pubbajo** ti paṭhamaṃ jāto kāṇo vāpi hotu kuṇiādīnaṃ vā aññataro, yo paṭhamaṃ jāto, ayameva putto imissā devatāya vāde seṭṭho nāma hoti. Yasmā pana dvipadādīnaṃ buddhādayo seṭṭhā, tasmā Bhagavā paṭigāthaṃ āha. Tattha kiñcāpi Bhagavā sabbesaṃ yeva apadādibhedānaṃ sattānaṃ seṭṭho, uppajjamāno pan’esa sabbasattaseṭṭho dvipadesuyeva uppajjati, tasmā **sambuddho dvipadaṃ seṭṭho** ti āha. Dvipadesu uppannassa c’assa sabbasattaseṭṭhabhāvo appaṭihatova hoti. **Ājānīyo** ti hatthī vā hotu assādīsu aññataro vā, yo kāraṇaṃ jānāti, ayaṃ ājānīyova catuppadānaṃ seṭṭhoti attho. Kūṭakaṇṇarañño guḷavaṇṇaasso viya. Rājā kira pācīnadvārena nikkhamitvā cetiyapabbataṃ gamissāmīti kalambanadītīraṃ sampatto, asso tīre ṭhatvā udakaṃ otarituṃ na icchati, rājā assācariyaṃ āmantetvā, “aho vata tayā asso sikkhāpito udakaṃ otarituṃ na icchatī” ti āha. Ācariyo “susikkhāpito deva asso, etassa hi cittaṃ – ‘sacāhaṃ udakaṃ otarissāmi, vālaṃ temissati, vāle tinte rañño aṅge udakaṃ pāteyyā’ ti, evaṃ tumhākaṃ sarīre udakapātanabhayena na otarati, vālaṃ gaṇhāpethā” ti āha. Rājā tathā kāresi. Asso vegena otaritvā pāraṃ gato. **Sussūsā** ti sussūsamānā. Kumārikāle vā gahitā hotu pacchā vā, surūpā vā virūpā vā, yā sāmikaṃ sussūsati paricarati toseti, sā bhariyānaṃ seṭṭhā. **Assavo** ti āsuṇamāno. Jeṭṭho vā hi hotu kaniṭṭho vā, yo mātāpitūnaṃ vacanaṃ suṇāti, sampaṭicchati, ovādapaṭikaro hoti, ayaṃ puttānaṃ seṭṭho, aññehi sandhicchedakādicorehi puttehi ko attho devateti.

{{<eop>}}Khattiyasuttavaṇṇanā niṭṭhitā.{{</eop>}}

## 5. Saṇamānasuttavaṇṇanā

#### 15

Pañcame **ṭhite majjhanhike** ti ṭhitamajjhanhike. **Sannisīvesū** ti yathā phāsukaṭṭhānaṃ upagantvā sannisinnesu vissamamānesu. Ṭhitamajjhanhikakālo nāmesa sabbasattānaṃ iriyāpathadubbalyakālo. Idha pana pakkhīnaṃ yeva vasena dassito. **Saṇatevā** ti saṇati viya mahāviravaṃ viya muccati. Saṇamānameva c’ettha “saṇatevā” ti vuttaṃ. Tappaṭibhāgaṃ nāmetaṃ. Nidāghasamayasmiñhi ṭhitamajjhanhikakāle catuppadagaṇesu c’eva pakkhīgaṇesu ca sannisinnesu vātapūritānaṃ susirarukkhānañceva chiddaveṇupabbānañca khandhena khandhaṃ sākhāya sākhaṃ saṅghaṭṭayantānaṃ pādapānañca araññamajjhe mahāsaddo uppajjati. Taṃ sandhāyetaṃ vuttaṃ. **Taṃ bhayaṃ paṭibhāti man** ti taṃ evarūpe kāle mahāaraññassa saṇamānaṃ mayhaṃ bhayaṃ hutvā upaṭṭhāti. Dandhapaññā kiresā devatā tasmiṃ khaṇe attano nisajjaphāsukaṃ kathāphāsukaṃ dutiyakaṃ alabhantī evam āha. Yasmā pana tādise kāle piṇḍapātapaṭikkantassa vivitte araññāyatane kammaṭṭhānaṃ gahetvā nisinnassa bhikkhuno anappakaṃ sukhaṃ uppajjati, yaṃ sandhāya vuttaṃ –

> “Suññāgāraṃ paviṭṭhassa, santacittassa bhikkhuno;  
> Amānusī ratī hoti, sammā dhammaṃ vipassato” ti. <small>(dha. pa. 373)</small> ca,

> “Purato pacchato vāpi, aparo ce na vijjati;  
> Atīva phāsu bhavati, ekassa vasato vane” ti. <small>(theragā. 537)</small> ca;

Tasmā Bhagavā dutiyaṃ gāthamāha. Tattha **sā rati paṭibhāti man** ti yā evarūpe kāle ekakassa nisajjā nāma, sā rati mayhaṃ upaṭṭhātīti attho. Sesaṃ tādisamevāti.

{{<eop>}}Saṇamānasuttavaṇṇanā niṭṭhitā.{{</eop>}}

## 6. Niddātandīsuttavaṇṇanā

#### 16

Chaṭṭhe **niddā** ti, “abhijānāmahaṃ, aggivessana, gimhānaṃ pacchime māse niddaṃ okkamitā” ti. <small>(ma. ni. 1.387)</small> evarūpāya abyākataniddāya pubbabhāgāparabhāgesu sekhaputhujjanānaṃ sasaṅkhārikaakusale citte uppannaṃ thinamiddhaṃ. **Tandī** ti aticchātātisītādikālesu uppannaṃ āgantukaṃ ālasiyaṃ. Vuttam pi c’etaṃ – “tattha katamā tandī? Yā tandī tandiyanā tandimanatā ālasyaṃ ālasyāyanā ālasyāyitattaṃ, ayaṃ vuccati tandī” ti <small>(vibha. 857)</small> **Vijambhitā** ti kāyavijambhanā. **Aratī** ti akusalapakkhā ukkaṇṭhitatā. **Bhattasammado** ti bhattamucchā bhattakilamatho. Vitthāro pana tesaṃ – “tattha katamā vijambhitā? Yā kāyassa jambhanā vijambhanā” ti ādinā nayena abhidhamme āgatova. **Etenā** ti etena niddādinā upakkilesena upakkiliṭṭho nivāritapātubhāvo. **Nappakāsatī** ti na jotati, na pātubhavatīti attho. **Ariyamaggo** ti lokuttaramaggo. **Idhā** ti imasmiṃ loke. **Pāṇinan** ti sattānaṃ. **Vīriyenā** ti maggasahajātavīriyena. **Naṃ paṇāmetvā** ti etaṃ kilesajātaṃ nīharitvā. **Ariyamaggo** ti lokiyalokuttaramaggo. Iti maggeneva upakkilese nīharitvā maggassa visuddhi vuttā ti.

{{<eop>}}Niddātandīsuttavaṇṇanā niṭṭhitā.{{</eop>}}

## 7. Dukkarasuttavaṇṇanā

#### 17

Sattame **duttitikkhan** ti dukkhamaṃ duadhivāsiyaṃ. **Abyattenā** ti bālena. **Sāmaññan** ti samaṇadhammo. Iminā devatā idaṃ dasseti – yaṃ paṇḍitā kulaputtā dasa pi vassāni vīsatipi saṭṭhipi vassāni dante abhidantamādhāya jivhāya tāluṃ āhaccapi cetasā cittaṃ abhiniggaṇhitvāpi ekāsanaṃ ekabhattaṃ paṭisevamānā āpāṇakoṭikaṃ brahmacariyaṃ carantā sāmaññaṃ karonti. Taṃ Bhagavā bālo abyatto kātuṃ na sakkotīti. **Bahū hi tattha sambādhā** ti tasmiṃ sāmaññasaṅkhāte ariyamagge bahū sambādhā maggādhigamāya paṭipannassa pubbabhāge bahū parissayāti dasseti.

**Cittañce na nivāraye** ti yadi ayoniso uppannaṃ cittaṃ na nivāreyya, kati ahāni sāmaññaṃ careyya? Ekadivasampi na careyya. Cittavasiko hi samaṇadhammaṃ kātuṃ na sakkoti. **Pade pade** ti ārammaṇe ārammaṇe. Ārammaṇañhi idha padanti adhippetaṃ. Yasmiṃ yasmiṃ hi ārammaṇe kileso uppajjati, tattha tattha bālo visīdati nāma. Iriyāpathapadampi vaṭṭati. Gamanādīsu hi yattha yattha kileso uppajjati, tattha tatth’eva visīdati nāma. **Saṅkappānan** ti kāmasaṅkappādīnaṃ.

**Kummo vā** ti kacchapo viya. **Aṅgānī** ti gīvapañcamāni aṅgāni. **Samodahan** ti samodahanto, samodahitvā vā. **Manovitakke** ti manamhi uppannavitakke. Ettāvatā idaṃ dasseti – yathā kummo soṇḍipañcamāni aṅgāni sake kapāle samodahanto siṅgālassa otāraṃ na deti, samodahitvā c’assa appasayhataṃ āpajjati, evam evaṃ bhikkhu manamhi uppannavitakke sake ārammaṇakapāle samodahaṃ mārassa otāraṃ na deti, samodahitvā c’assa appasayhataṃ āpajjatīti. **Anissito** ti taṇhādiṭṭhinissayehi anissito hutvā. **Aheṭhayāno** ti avihiṃsamāno. **Parinibbuto** ti kilesanibbānena parinibbuto. **Nūpavadeyya kañcī** ti yaṃkiñci puggalaṃ ācāravipatti ādīsu yāya kāyaci maṅkuṃ kātukāmo hutvā na vadeyya, “kālena vakkhāmi no akālenā” tiādayo pana pañca dhamme ajjhattaṃ upaṭṭhapetvā ullumpanasabhāvasaṇṭhitena cittena kāruññataṃ paṭicca vadeyyāti.

{{<eop>}}Dukkarasuttavaṇṇanā niṭṭhitā.{{</eop>}}

## 8. Hirīsuttavaṇṇanā

#### 18

Aṭṭhame **hirīnisedho** ti hiriyā akusale dhamme nisedhetīti hirīnisedho. **Koci lokasmiṃ vijjatī** ti koci evarūpo vijjatīti pucchati. **Yo nindaṃ apabodhatī** ti yo garahaṃ apaharanto bujjhati. **Asso bhadro kasāmivā** ti yathā bhadro assājānīyo kasaṃ apaharanto bujjhati, patodacchāyaṃ disvā saṃvijjhanto viya kasāya attani nipātaṃ na deti, evam eva yo bhikkhu bhūtassa dasaakkosavatthuno attani nipātaṃ adadanto nindaṃ apabodhati apaharanto bujjhati, evarūpo koci khīṇāsavo vijjatīti pucchati. Abhūtakkosena pana parimutto nāma natthi. **Tanuyā** ti tanukā, hiriyā akusale dhamme nisedhetvā carantā khīṇāsavā nāma appakāti attho. **Sadā satā** ti niccakālaṃ sativepullena samannāgatā. **Antaṃ dukkhassa pappuyyā** ti vaṭṭadukkhassa koṭiṃ antabhūtaṃ nibbānaṃ pāpuṇitvā. Sesaṃ vuttanayamevāti.

{{<eop>}}Hirīsuttavaṇṇanā niṭṭhitā.{{</eop>}}

## 9. Kuṭikāsuttavaṇṇanā

#### 19

Navame **kacci te kuṭikā** ti ayaṃ devatā dasa māse antovasanaṭṭhānaṭṭhena mātaraṃ kuṭikaṃ katvā, yathā sakuṇā divasaṃ gocarapasutā rattiṃ kulāvakaṃ allīyanti, evam evaṃ sattā tattha tattha gantvāpi mātugāmassa santikaṃ āgacchanti, ālayavasena bhariyaṃ kulāvakaṃ katvā. Kulapaveṇiṃ santānakaṭṭhena putte santānake katvā, taṇhaṃ bandhanaṃ katvā, gāthābandhanena ime pañhe samodhānetvā Bhagavantaṃ pucchi, Bhagavāpissā vissajjento **tagghā** ti ādim āha. Tattha **tagghā** ti ekaṃsavacane nipāto. **Natthī** ti pahāya pabbajitattā vaṭṭasmiṃ vā puna mātukucchivāsassa dārabharaṇassa puttanibbattiyā vā abhāvato natthi.

Devatā “mayā sannāhaṃ bandhitvā guḷhā pañhā pucchitā, ayañca samaṇo pucchitamatteyeva vissajjesi, jānaṃ nu kho me ajjhāsayaṃ kathesi, udāhu ajānaṃ yaṃ vā taṃ vā mukhāruḷhaṃ kathesī” ti cintetvā puna **kintāhan** ti ādim āha. Tattha **kintāhan** ti kiṃ te ahaṃ. Athassā Bhagavā ācikkhanto **mātaran** ti ādim āha. **Sāhu te** ti gāthāya anumoditvā sampahaṃsitvā Bhagavantaṃ vanditvā gandhamālādīhi pūjetvā attano devaṭṭhānameva gatāti.

{{<eop>}}Kuṭikāsuttavaṇṇanā niṭṭhitā.{{</eop>}}

## 10. Samiddhisuttavaṇṇanā

#### 20

Dasame **tapodārāme** ti tapodassa tattodakassa rahadassa vasena evaṃ laddhanāme ārāme. Vebhārapabbatassa kira heṭṭhā bhummaṭṭhakanāgānaṃ pañcayojanasatikaṃ nāgabhavanaṃ devalokasadisaṃ maṇimayena talena ārāmuyyānehi ca samannāgataṃ. Tattha nāgānaṃ kīḷanaṭṭhāne mahāudakarahado, tato tapodā nāma nadī sandati kuthitā uṇhodakā. Kasmā pan’esā edisā? Rājagahaṃ kira parivāretvā mahāpetaloko tiṭṭhati, tattha dvinnaṃ mahālohakumbhinirayānaṃ antarena ayaṃ tapodā āgacchati, tasmā kuthitā sandati. Vuttam pi c’etaṃ –

> “Yatāyaṃ, bhikkhave, tapodā sandati, so daho acchodako sītodako sātodako setodako suppatittho ramaṇīyo pahūtamacchakacchapo, cakkamattāni ca padumāni pupphanti. Apicāyaṃ, bhikkhave, tapodā dvinnaṃ mahānirayānaṃ antarikāya āgacchati, tenāyaṃ tapodā kuthitā sandatī” ti. <small>(pārā. 231)</small>

Imassa pana ārāmassa abhimukhaṭṭhāne tato mahāudakarahado jāto, tassa vasenāyaṃ vihāro “tapodārāmo” ti vuccati.

**Samiddhī** ti tassa kira therassa attabhāvo samiddho abhirūpo pāsādiko, tasmā “samiddhī”tveva saṅkhaṃ gato. **Gattāni parisiñcitun** ti padhānikatthero esa, balavapaccūse uṭṭhāyāsanā sarīraṃ utuṃ gāhāpetvā bahi saṭṭhihatthamatte mahācaṅkame aparāparaṃ caṅkamitvā “sedagahitehi gattehi paribhuñjamānaṃ senāsanaṃ kilissatī” ti maññamāno gattāni parisiñcanatthaṃ sarīradhovanatthaṃ upasaṅkami. **Ekacīvaro aṭṭhāsī** ti nivāsanaṃ nivāsetvā kāyabandhanaṃ bandhitvā cīvaraṃ hatthena gahetvā aṭṭhāsi.

**Gattāni pubbāpayamāno** ti gattāni pubbasadisāni vodakāni kurumāno. Allasarīre pārutaṃ hi cīvaraṃ kilissati duggandhaṃ hoti, na c’etaṃ vattaṃ. Thero pana vattasampanno, tasmā vatte ṭhitova nhāyitvā paccuttaritvā aṭṭhāsi. Tattha idaṃ nhānavattaṃ – udakatitthaṃ gantvā yattha katthaci cīvarāni nikkhipitvā vegena ṭhitakeneva na otaritabbaṃ, sabbadisā pana oloketvā vivittabhāvaṃ ñatvā khāṇugumbalatādīni vavatthapetvā tikkhattuṃ ukkāsitvā avakujja ṭhitena uttarāsaṅgacīvaraṃ apanetvā pasāretabbaṃ, kāyabandhanaṃ mocetvā cīvarapiṭṭheyeva ṭhapetabbaṃ. Sace udakasāṭikā natthi, udakante ukkuṭikaṃ nisīditvā nivāsanaṃ mocetvā sace sinnaṭṭhānaṃ atthi, pasāretabbaṃ. No ce atthi, saṃharitvā ṭhapetabbaṃ. Udakaṃ otarantena saṇikaṃ nābhippamāṇamattaṃ otaritvā vīciṃ anuṭṭhāpentena saddaṃ akarontena nivattitvā āgatadisābhimukhena nimujjitabbaṃ, evaṃ cīvaraṃ rakkhitaṃ hoti. Ummujjantenapi saddaṃ akarontena saṇikaṃ ummujjitvā nhānapariyosāne udakante ukkuṭikena nisīditvā nivāsanaṃ parikkhipitvā uṭṭhāya suparimaṇḍalaṃ nivāsetvā kāyabandhanaṃ bandhitvā cīvaraṃ apārupitvā va ṭhātabbanti.

Theropi tathā nhāyitvā paccuttaritvā vigacchamānaudakaṃ kāyaṃ olokayamāno aṭṭhāsi. Tassa pakatiyāpi pāsādikassa paccūsasamaye sammā pariṇatāhārassa uṇhodakena nhātassa ativiya mukhavaṇṇo viroci, bandhanā pavuttatālaphalaṃ viya pabhāsampanno puṇṇacando viya taṅkhaṇavikasitapadumaṃ viya mukhaṃ sassirikaṃ ahosi, sarīravaṇṇopi vippasīdi. Tasmiṃ samaye vanasaṇḍe adhivatthā bhummadevatā pāsādikaṃ bhikkhuṃ olokayamānā samanaṃ niggahetuṃ asakkontī kāmapariḷāhābhibhūtā hutvā, “theraṃ palobhessāmī” ti attabhāvaṃ uḷārena alaṅkārena alaṅkaritvā sahassavaṭṭipadīpaṃ pajjalamānā viya candaṃ uṭṭhāpayamānā viya sakalārāmaṃ ekobhāsaṃ katvā theraṃ upasaṅkamitvā avanditvā va vehāse ṭhitā gāthaṃ abhāsi. Tena vuttaṃ – “atha kho aññatarā devatā…pe… ajjhabhāsī” ti.

**Abhutvā** ti pañca kāmaguṇe aparibhuñjitvā. **Bhikkhasī** ti piṇḍāya carasi. **Mā taṃ kālo upaccagā** ti ettha kālo nāma pañcakāmaguṇapaṭisevanakkhamo daharayobbanakālo. Jarājiṇṇena hi obhaggena daṇḍaparāyaṇena pavedhamānena kāsasāsābhibhūtena na sakkā kāme paribhuñjituṃ. Iti imaṃ kālaṃ sandhāya devatā “mā taṃ kālo upaccagā” ti āha. Tattha **mā upaccagā** ti mā atikkami.

**Kālaṃ vohaṃ na jānāmī** ti ettha **vo** ti nipātamattaṃ. **Kālaṃ na jānāmī** ti maraṇakālaṃ sandhāya vadati. Sattānañhi –

> “Jīvitaṃ byādhi kālo ca, dehanikkhepanaṃ gati;  
> Pañcete jīvalokasmiṃ, animittā na nāyare”.

Tattha **jīvitaṃ** tāva “ettakameva, na ito paran” ti vavatthānābhāvato animittaṃ. Kalalakālepi hi sattā maranti, abbuda-pesi-ghana-aḍḍhamāsa-ekamāsa-dvemāsa-temāsa-catumāsapañcamāsa…pe… dasamāsakālepi, kucchito nikkhantasamayepi, tato paraṃ vassasatassa antopi bahipi marantiyeva. **Byādhi** pi “imināva byādhinā sattā maranti, na aññenā” ti vavatthānābhāvato animitto. Cakkhurogenapi hi sattā maranti sotarogādīnaṃ aññatarenapi. **Kālo** pi, “imasmiṃ yeva kāle maritabbaṃ, na aññasmin” ti evaṃ vavatthānābhāvato animitto. Pubbaṇhepi hi sattā maranti majjhanhikādīnaṃ aññatarasmimpi. **Dehanikkhepana** mpi, “idh’eva mīyamānānaṃ dehena patitabbaṃ, na aññatthā” ti evaṃ vavatthānābhāvato animittaṃ. Antogāme jātānañhi bahigāmepi attabhāvo patati, bahigāmepi jātānaṃ antogāmepi. Tathā thalajānaṃ jale, jalajānaṃ thaleti anekappakārato vitthāretabbaṃ. **Gati** pi, “ito cutena idha nibbattitabban” ti evaṃ vavatthānābhāvato animittā. Devalokato hi cutā manussesupi nibbattanti, manussalokato cutā devalokādīnaṃ yattha katthaci nibbattantīti evaṃ yante yuttagoṇo viya gatipañcake loko samparivattati. Tassevaṃ samparivattato “imasmiṃ nāma kāle maraṇaṃ bhavissatī” ti imaṃ maraṇassa kālaṃ vohaṃ na jānāmi.

**Channo kālo na dissatī** ti ayaṃ kālo mayhaṃ paṭicchanno avibhūto na paññāyati. **Tasmā** ti yasmā ayaṃ kālo paṭicchanno na paññāyati, tasmā pañca kāmaguṇe abhutvā va bhikkhāmi. **Mā maṃ kālo upaccagā** ti ettha samaṇadhammakaraṇakālaṃ sandhāya “kālo” ti āha. Ayañ hi samaṇadhammo nāma pacchime kāle tisso vayosīmā atikkantena obhaggena daṇḍaparāyaṇena pavedhamānena kāsasāsābhibhūtena na sakkā kātuṃ. Tadā hi na sakkā hoti icchiticchitaṃ buddhavacanaṃ vā gaṇhituṃ, dhutaṅgaṃ vā paribhuñjituṃ, araññavāsaṃ vā vasituṃ, icchiticchitakkhaṇe samāpattiṃ vā samāpajjituṃ, padabhāṇa-sarabhaññadhammakathā-anumodanādīni vā kātuṃ, taruṇayobbanakāle pan’etaṃ sabbaṃ sakkā kātunti ayaṃ samaṇadhammakaraṇassa kālo mā maṃ upaccagā, yāva maṃ nātikkamati, tāva kāme abhutvā va samaṇadhammaṃ karomīti āha.

**Pathaviyaṃ patiṭṭhahitvā** ti sā kira devatā – “ayaṃ bhikkhu samaṇadhammakaraṇassa kālaṃ nāma katheti, akālaṃ nāma katheti, sahetukaṃ katheti sānisaṃsan” ti ettāvatāva there lajjaṃ paccupaṭṭhāpetvā mahābrahmaṃ viya aggikkhandhaṃ viya ca naṃ maññamānā gāravajātā ākāsā oruyha pathaviyaṃ aṭṭhāsi, taṃ sandhāyetaṃ vuttaṃ. Kiñcāpi pathaviyaṃ ṭhitā, yena panatthena āgatā, puna pi tameva gahetvā **daharo tvan** ti ādim āha. Tattha **susū** ti taruṇo. **Kāḷakeso** ti suṭṭhu kāḷakeso. **Bhadrenā** ti bhaddakena. Ekacco hi daharopi samāno kāṇo vā hoti kuṇiādīnaṃ vā aññataro, so bhadrena yobbanena samannāgato nāma na hoti. Yo pana abhirūpo hoti dassanīyo pāsādiko sabbasampattisampanno, yaṃ yadeva alaṅkāraparihāraṃ icchati, tena tena alaṅkato devaputto viya carati, ayaṃ bhadrena yobbanena samannāgato nāma hoti. Thero ca uttamarūpasampanno, tena naṃ evam āha.

**Anikkīḷitāvī kāmesū** ti kāmesu akīḷitakīḷo abhuttāvī, akatakāmakīḷoti attho. **Mā sandiṭṭhikaṃ hitvā** ti yebhuyyena hi tā adiṭṭhasaccā avītarāgā aparacittavidūniyo devatā bhikkhū dasa pi vassāni vīsatimpi…pe… saṭṭhimpi vassāni parisuddhaṃ akhaṇḍaṃ brahmacariyaṃ caramāne disvā – “ime bhikkhū mānusake pañca kāmaguṇe pahāya dibbe kāme patthayantā samaṇadhammaṃ karontī” ti saññaṃ uppādenti, ayam pi tatth’eva uppādesi. Tasmā mānusake kāme sandiṭṭhike, dibbe ca kālike katvā evam āha.

**Na kho ahaṃ, āvuso** ti, āvuso, ahaṃ sandiṭṭhike kāme hitvā kālike kāme na anudhāvāmi na patthemi na pihemi. **Kalikañca kho ahaṃ, āvuso** ti ahaṃ kho, āvuso, kālikaṃ kāmaṃ hitvā sandiṭṭhikaṃ lokuttaradhammaṃ anudhāvāmi. Iti thero cittānantaraṃ aladdhabbatāya dibbepi mānusakepi pañca kāmaguṇe **kālikā** ti akāsi, cittānantaraṃ laddhabbatāya lokuttaradhammaṃ **sandiṭṭhikan** ti. Pañcakāmaguṇesu samohitesupi sampannakāmassāpi kāmino cittānantaraṃ icchiticchitārammaṇānubhavanaṃ na sampajjati. Cakkhudvāre iṭṭhārammaṇaṃ anubhavitukāmena hi cittakārapotthakārarūpakārādayo pakkosāpetvā, “idaṃ nāma sajjethā” ti vattabbaṃ hoti. Etthantare anekakoṭisatasahassāni cittāni uppajjitvā nirujjhanti. Atha pacchā taṃ ārammaṇaṃ sampāpuṇāti. Sesadvāresupi eseva nayo. Sotāpattimaggānantaraṃ pana sotāpattiphalameva uppajjati, antarā aññassa cittassa vāro natthi. Sesaphalesupi eseva nayoti.

So tamevatthaṃ gahetvā **kālikā hi, āvuso** ti ādim āha. Tattha **kālikā** ti vuttanayena samohitasampattināpi kālantare pattabbā. **Bahudukkhā** ti pañca kāmaguṇe nissāya pattabbadukkhassa bahutāya bahudukkhā. Taṃvatthukasseva upāyāsassa bahutāya **bahupāyāsā. Ādīnavo ettha bhiyyo** ti pañca kāmaguṇe nissāya laddhabbasukhato ādīnavo bhiyyo, dukkhameva bahutaranti attho. **Sandiṭṭhiko ayaṃ dhammo** ti ayaṃ lokuttaradhammo yena yena adhigato hoti, tena tena parasaddhāya gantabbataṃ hitvā paccavekkhaṇañāṇena sayaṃ daṭṭhabboti **sandiṭṭhiko**. Attano phaladānaṃ sandhāya nāssa kāloti akālo, akāloyeva **akāliko**. Yo ettha ariyamaggadhammo, so attano pavattisamanantarameva phalaṃ detīti attho. “Ehi passa imaṃ dhamman” ti evaṃ pavattaṃ ehipassavidhiṃ arahatīti **ehipassiko**. Ādittaṃ celaṃ vā sīsaṃ vā ajjhupekkhitvāpi bhāvanāvasena attano citte upanayaṃ arahatīti **opaneyyiko**. Sabbehi ugghaṭitaññūādīhi viññūhi “bhāvito me maggo, adhigataṃ phalaṃ, sacchikato nirodho” ti attani attani veditabboti **paccattaṃ veditabbo viññūhī** ti. Ayam ettha saṅkhepo, vitthāro pana **visuddhimagge** <small>(visuddhi. 1.146 ādayo)</small> dhammānussativaṇṇanāyaṃ vutto.

Idāni sā devatā andho viya rūpavisesaṃ therena kathitassa atthe ajānantī **kathañca bhikkhū** ti ādim āha. Tattha **kathañcā** tipadassa “kathañca bhikkhu kālikā kāmā vuttā Bhagavatā, kathaṃ bahudukkhā, kathaṃ bahupāyāsā” ti? Evaṃ sabbapadehi sambandho veditabbo.

**Navo** ti aparipuṇṇapañcavasso hi bhikkhu navo nāma hoti, pañcavassato paṭṭhāya majjhimo, dasavassato paṭṭhāya thero. Aparo nayo – aparipuṇṇadasavasso navo, dasavassato paṭṭhāya majjhimo, vīsativassato paṭṭhāya thero. Tesaṃ ahaṃ navoti vadati.

Navopi ekacco sattaṭṭhavassakāle pabbajitvā dvādasaterasavassāni sāmaṇerabhāveneva atikkanto cirapabbajito hoti, ahaṃ pana acirapabbajitoti vadati. **Imaṃ dhammavinayan** ti imaṃ dhammañ ca vinayañca. Ubhayampetaṃ sāsanasseva nāmaṃ. Dhammena hettha dve piṭakāni vuttāni, vinayena vinayapiṭakaṃ, iti tīhi piṭakehi pakāsitaṃ paṭipattiṃ adhunā āgatomhīti vadati.

**Mahesakkhāhī** ti mahāparivārāhi. Ekekassa hi devarañño koṭisatampi koṭisahassam pi parivāro hoti, te attānaṃ mahante ṭhāne ṭhapetvā tathāgataṃ passanti. Tattha amhādisānaṃ appesakkhānaṃ mātugāmajātikānaṃ kuto okāsoti dasseti.

**Mayampi āgaccheyyāmā** ti idaṃ sā devatā “sacepi cakkavāḷaṃ pūretvā parisā nisinnā hoti, mahatiyā buddhavīthiyā satthu santikaṃ gantuṃ labhatī” ti ñatvā āha. **Puccha bhikkhu, puccha bhikkhū** ti thirakaraṇavasena āmeḍitaṃ kataṃ.

**Akkheyyasaññino** ti ettha “devo, manusso, gahaṭṭho, pabbajito, satto, puggalo, tisso, phusso” ti ādinā nayena akkheyyato sabbesaṃ akkhānānaṃ sabbāsaṃ kathānaṃ vatthubhūtato pañcakkhandhā “akkheyyā” ti vuccanti. “Satto naro poso puggalo itthī puriso” ti evaṃ saññā etesaṃ atthīti saññino, akkheyyesveva saññinoti **akkheyyasaññino**, pañcasu khandhesu sattapuggalādisaññinoti attho. **Akkheyyasmiṃ patiṭṭhitā** ti pañcasu khandhesu aṭṭhahākārehi patiṭṭhitā. Ratto hi rāgavasena patiṭṭhito hoti, duṭṭho dosavasena, mūḷho mohavasena, parāmaṭṭho diṭṭhivasena, thāmagato anusayavasena, vinibaddho mānavasena, aniṭṭhaṅgato vicikicchāvasena, vikkhepagato uddhaccavasena patiṭṭhito hoti. **Akkheyyaṃ apariññāyā** ti pañcakkhandhe tīhi pariññāhi aparijānitvā. **Yogamāyanti maccuno** ti maccuno yogaṃ payogaṃ pakkhepaṃ upakkhepaṃ upakkamaṃ abbhantaraṃ āgacchanti, maraṇavasaṃ gacchantīti attho. Evamimāya gāthāya kālikā kāmā kathitā.

**Pariññāyā** ti ñātapariññā, tīraṇapariññā, pahānapariññāti imāhi tīhi pariññāhi parijānitvā. Tattha katamā **ñātapariññā**? Pañcakkhandhe parijānāti – “ayaṃ rūpakkhandho, ayaṃ vedanākkhandho, ayaṃ saññākkhandho, ayaṃ saṅkhārakkhandho, ayaṃ viññāṇakkhandho, imāni tesaṃ lakkhaṇarasapaccupaṭṭhānapadaṭṭhānānī” ti, ayaṃ ñātapariññā. Katamā **tīraṇapariññā**? Evaṃ ñātaṃ katvā pañcakkhandhe tīreti aniccato dukkhato rogatoti dvācattālīsāya ākārehi. Ayaṃ tīraṇapariññā. Katamā **pahānapariññā**? Evaṃ tīrayitvā aggamaggena pañcasu khandhesu chandarāgaṃ pajahati. Ayaṃ pahānapariññā.

**Akkhātāraṃ na maññatī** ti evaṃ tīhi pariññāhi pañcakkhandhe parijānitvā khīṇāsavo bhikkhu akkhātāraṃ puggalaṃ na maññati. **Akkhātāran** ti kammavasena kāraṇaṃ veditabbaṃ, akkhātabbaṃ kathetabbaṃ puggalaṃ na maññati, na passatīti attho. Kinti akkhātabbanti? “Tisso” ti vā “phusso” ti vā evaṃ yena kenaci nāmena vā gottena vā pakāsetabbaṃ. **Tañ hi tassa na hotī** ti taṃ tassa khīṇāsavassa na hoti. **Yena naṃ vajjā** ti yena naṃ “rāgena ratto” ti vā “dosena duṭṭho” ti vā “mohena mūḷho” ti vāti koci vadeyya, taṃ kāraṇaṃ tassa khīṇāsavassa natthi.

**Sace vijānāsi vadehī** ti sace evarūpaṃ khīṇāsavaṃ jānāsi, “jānāmī” ti vadehi. No ce jānāsi, atha “na jānāmī” ti vadehi. **Yakkhā** ti devataṃ ālapanto āha. Iti imāya gāthāya sandiṭṭhiko navavidho lokuttaradhammo kathito. **Sādhū** ti āyācanatthe nipāto.

**Yo maññatī** ti yo attānaṃ “ahaṃ samo” ti vā “visesī” ti vā “nihīno” ti vā maññati. Etena “seyyohamasmī” tiādayo tayo mānā gahitāva. Tesu gahitesu nava mānā gahitāva honti. **So vivadetha tenā** ti so puggalo teneva mānena yena kenaci puggalena saddhiṃ – “kena maṃ tvaṃ pāpuṇāsi, kiṃ jātiyā pāpuṇāsi, udāhu gottena, kulapadesena, vaṇṇapokkharatāya, bāhusaccena, dhutaguṇenā” ti evaṃ vivadeyya. Iti imāyapi upaḍḍhagāthāya kālikā kāmā kathitā.

**Tīsu vidhāsū** ti tīsu mānesu. “Ekavidhena rūpasaṅgaho” ti ādīsu <small>(dha. sa. 584)</small> hi koṭṭhāso “vidho” ti vutto. “Kathaṃvidhaṃ sīlavantaṃ vadanti, kathaṃvidhaṃ paññavantaṃ vadantī” ti ādīsu <small>(saṃ. ni. 1.95)</small> ākāro. “Tisso imā, bhikkhave, vidhā. Katamā tisso? Seyyohamasmīti vidhā, sadisohamasmīti vidhā, hīnohamasmīti vidhā” ti ādīsu <small>(saṃ. ni. 5.162)</small> māno “vidhā” ti vutto. Idhāpi mānova. Tena vuttaṃ “tīsu vidhāsūti tīsu mānesū” ti. **Avikampamāno** ti so puggalo etesu saṅkhepato tīsu, vitthārato navasu mānesu na kampati, na calati. **Samo visesīti na tassa hotī** ti tassa pahīnamānassa khīṇāsavassa “ahaṃ sadiso” ti vā “seyyo” ti vā “hīno” ti vā na hotī ti dasseti. Pacchimapadaṃ vuttanayameva. Iti imāyapi upaḍḍhagāthāya navavidho sandiṭṭhiko lokuttaradhammo kathito.

**Pahāsi saṅkhan** ti, “paṭisaṅkhā yoniso āhāraṃ āhāretī” ti ādīsu <small>(saṃ. ni. 4.120, 239)</small> paññā “saṅkhā” ti āgatā. “Atthi te koci gaṇako vā muddiko vā saṅkhāyako vā, yo pahoti gaṅgāya vālukaṃ gaṇetun” ti <small>(saṃ. ni. 4.410)</small> ettha gaṇanā. “Saññānidānā hi papañcasaṅkhā” ti ādīsu <small>(su. ni. 880)</small> koṭṭhāso. “Yā tesaṃ tesaṃ dhammānaṃ saṅkhā samaññā” ti <small>(dha. sa. 1313-1315)</small> ettha paṇṇatti “saṅkhā” ti āgatā. Idhāpi ayameva adhippetā. **Pahāsi saṅkhan** ti padassa hi ayamevattho – ratto duṭṭho mūḷho iti imaṃ paṇṇattiṃ khīṇāsavo pahāsi jahi pajahīti.

**Na vimānamajjhagā** ti navabhedaṃ tividhamānaṃ na upagato. Nivāsaṭṭhena vā mātukucchi “vimānan” ti vuccati, taṃ āyatiṃ paṭisandhivasena na upagacchītipi attho. Anāgatatthe atītavacanaṃ. **Acchecchī** ti chindi. **Chinnaganthan** ti cattāro ganthe chinditvā ṭhitaṃ. **Anīghan** ti niddukkhaṃ. **Nirāsan** ti nittaṇhaṃ. **Pariyesamānā** ti olokayamānā. **Nājjhagamun** ti na adhigacchanti na vindanti na passanti. Vattamānatthe atītavacanaṃ. **Idha vā huraṃ vā** ti idhaloke vā paraloke vā. **Sabbanivesanesū** ti tayo bhavā, catasso yoniyo, pañca gatiyo, satta viññāṇaṭṭhitiyo, nava sattāvāsā, iti imesupi sabbesu sattanivesanesu evarūpaṃ khīṇāsavaṃ kāyassa bhedā uppajjamānaṃ vā uppannaṃ vā na passantīti attho. Imāya gāthāya sandiṭṭhikaṃ lokuttaradhammameva kathesi.

Imañ ca gāthaṃ sutvā sāpi devatā atthaṃ sallakkhesi, teneva kāraṇena **imassa khvāhaṃ, bhante** ti ādim āha. Tattha **pāpaṃ na kayirā** ti gāthāya dasakusalakammapathavasenapi kathetuṃ vaṭṭati aṭṭhaṅgikamaggavasenapi. Dasakusalakammapathavasena tāva **vacasā** ti catubbidhaṃ vacīsucaritaṃ gahitaṃ. **Manasā** ti tividhaṃ manosucaritaṃ gahitaṃ. **Kāyena vā kiñcana sabbaloke** ti tividhaṃ kāyasucaritaṃ gahitaṃ. Ime tāva dasakusalakammapathadhammā honti. **Kāme pahāyā** ti iminā pana kāmasukhallikānuyogo paṭikkhitto. **Satimā sampajāno** ti iminā dasakusalakammapathakāraṇaṃ satisampajaññaṃ gahitaṃ. **Dukkhaṃ na sevetha anatthasaṃhitan** ti iminā attakilamathānuyogo paṭisiddho. Iti devatā “ubho ante vivajjetvā kāraṇehi satisampajaññehi saddhiṃ dasakusalakammapathadhamme tumhehi kathite ājānāmi Bhagavā” ti vadati.

Aṭṭhaṅgikamaggavasena pana ayaṃ nayo – tasmiṃ kira ṭhāne mahatī dhammadesanā ahosi. Desanāpariyosāne devatā yathāṭhāne ṭhitāva desanānusārena ñāṇaṃ pesetvā sotāpattiphale patiṭṭhāya attanā adhigataṃ aṭṭhaṅgikaṃ maggaṃ dassentī evam āha. Tattha **vacasā** ti sammāvācā gahitā, mano pana aṅgaṃ na hotī ti **manasā** ti maggasampayuttakaṃ cittaṃ gahitaṃ. **Kāyena vā kiñcana sabbaloke** ti sammākammanto gahito, ājīvo pana vācākammantapakkhikattā gahitova hoti. **Satimā** ti iminā vāyāmasatisamādhayo gahitā. **Sampajāno** tipadena sammādiṭṭhisammāsaṅkappā. **Kāme pahāya, dukkhaṃ na sevethā** tipadadvayena antadvayavajjanaṃ. Iti ime dve ante anupagamma majjhimaṃ paṭipadaṃ tumhehi kathitaṃ, ājānāmi Bhagavā ti vatvā tathāgataṃ gandhamālādīhi pūjetvā padakkhiṇaṃ katvā pakkāmīti.

{{<eop>}}Samiddhisuttavaṇṇanā niṭṭhitā.{{</eop>}}

{{<eop>}}Nandanavaggo dutiyo.{{</eop>}}

{{<subtitle>}}3. Sattivaggo{{</subtitle>}}

## 1. Sattisuttavaṇṇanā

#### 21

Sattivaggassa paṭhame **sattiyā** ti desanāsīsametaṃ. Ekatokhārādinā satthenāti attho. **Omaṭṭho** ti pahato. Cattāro hi pahārā omaṭṭho ummaṭṭho maṭṭho vimaṭṭhoti. Tattha upari ṭhatvā adhomukhaṃ dinnapahāro omaṭṭho nāma; heṭṭhā ṭhatvā uddhaṃmukhaṃ dinno ummaṭṭho nāma; aggaḷasūci viya vinivijjhitvā gato maṭṭho nāma; seso sabbopi vimaṭṭho nāma. Imasmiṃ pana ṭhāne omaṭṭho gahito. So hi sabbadāruṇo duruddharasallo duttikiccho antodoso antopubbalohitova hoti, pubbalohitaṃ anikkhamitvā vaṇamukhaṃ pariyonandhitvā tiṭṭhati. Pubbalohitaṃ niharitukāmehi mañcena saddhiṃ bandhitvā adhosiro kātabbo hoti, maraṇaṃ vā maraṇamattaṃ vā dukkhaṃ pāpuṇāti. **Paribbaje** ti vihareyya.

Imāya gāthāya kiṃ katheti? Yathā sattiyā omaṭṭho puriso sallubbahana-vaṇatikicchanānaṃ atthāya vīriyaṃ ārabhati, payogaṃ karoti parakkamati. Yathā ca ḍayhamāno matthake ādittasīso tassa nibbāpanatthāya vīriyaṃ ārabhati, payogaṃ karoti parakkamati, evam eva bhikkhu kāmarāgaṃ pahānāya sato appamatto hutvā vihareyya Bhagavā ti kathesi.

Atha Bhagavā cintesi – imāya devatāya upamā tāva daḷhaṃ katvā ānītā, atthaṃ pana parittakaṃ gahetvā ṭhitā, punappunaṃ kathentīpi hesā kāmarāgassa vikkhambhanapahānameva katheyya. Yāva ca kāmarāgo maggena na samugghāṭiyati, tāva anubaddhova hoti. Iti tameva opammaṃ gahetvā paṭhamamaggavasena desanaṃ vinivaṭṭetvā desento dutiyaṃ gāthamāha. Tassattho purimānusāreneva veditabboti. Paṭhamaṃ.

## 2. Phusatisuttavaṇṇanā

#### 22

Dutiye **nāphusantaṃ phusatī** ti kammaṃ aphusantaṃ vipāko na phusati, kammameva vā aphusantaṃ kammaṃ na phusati. Kammañhi nākaroto kariyati. **Phusantañca tato phuse** ti kammaṃ phusantaṃ vipāko phusati, kammameva vā phusati. Kammañhi karoto kariyati. **Tasmā phusantaṃ phusati, appaduṭṭhapadosinan** ti yasmā na aphusantaṃ phusati, phusantañca phusati, ayaṃ kammavipākānaṃ dhammatā, tasmā yo “appaduṭṭhassa narassa dussati, suddhassa posassa anaṅgaṇassā” ti evaṃ vutto appaduṭṭhapadosī puggalo, taṃ puggalaṃ kammaṃ phusantameva kammaṃ phusati, vipāko vā phusati. So hi parassa upaghātaṃ kātuṃ sakkoti vā mā vā, attā panānena catūsu apāyesu ṭhapito nāma hoti. Tenāha Bhagavā – “tameva bālaṃ pacceti pāpaṃ, sukhumo rajo paṭivātaṃva khitto” ti. Dutiyaṃ.

## 3. Jaṭāsuttavaṇṇanā

#### 23

Tatiye **antojaṭā** ti gāthāyaṃ **jaṭā** ti taṇhāya jāliniyā adhivacanaṃ. Sā hi rūpādīsu ārammaṇesu heṭṭhupariyavasena punappunaṃ uppajjanato saṃsibbanaṭṭhena veḷugumbādīnaṃ sākhājālasaṅkhātā jaṭā viyāti jaṭā. Sā pan’esā sakaparikkhāraparaparikkhāresu sakaattabhāva-paraattabhāvesu ajjhattikāyatana-bāhirāyatanesu ca uppajjanato **antojaṭā bahijaṭā** ti vuccati. Tāya evaṃ uppajjamānāya **jaṭāya jaṭitā pajā**. Yathā nāma veḷujaṭādīhi veḷuādayo, evaṃ tāya taṇhājaṭāya sabbāpi ayaṃ sattanikāyasaṅkhātā pajā jaṭitā vinaddhā, saṃsibbitāti attho. Yasmā ca evaṃ jaṭitā, **taṃ taṃ gotama pucchāmī** ti tasmā taṃ pucchāmi. **Gotamā** ti Bhagavantaṃ gottena ālapati. **Ko imaṃ vijaṭaye jaṭan** ti imaṃ evaṃ tedhātukaṃ jaṭetvā ṭhitaṃ jaṭaṃ ko vijaṭeyya, vijaṭetuṃ ko samatthoti pucchati.

Ath’assa Bhagavā tamatthaṃ vissajjento **sīle patiṭṭhāyā** ti ādim āha. Tattha **sīle patiṭṭhāyā** ti catupārisuddhisīle ṭhatvā. Ettha ca Bhagavā jaṭāvijaṭanaṃ pucchito sīlaṃ ārabhanto na “aññaṃ puṭṭho aññaṃ kathetī” ti veditabbo. Jaṭāvijaṭakassa hi patiṭṭhādassanatthamettha sīlaṃ kathitaṃ.

**Naro** ti satto. **Sapañño** ti kammajatihetukapaṭisandhipaññāya paññavā. **Cittaṃ paññañca bhāvayan** ti samādhiñceva vipassanañca bhāvayamāno. Cittasīsena hettha aṭṭha samāpattiyo kathitā, paññānāmena vipassanā. **Ātāpī** ti vīriyavā. Vīriyañhi kilesānaṃ ātāpanaparitāpanaṭṭhena “ātāpo” ti vuccati, tadassa atthīti ātāpī. **Nipako** ti nepakkaṃ vuccati paññā, tāya samannāgatoti attho. Iminā padena pārihāriyapaññaṃ dasseti. **Pārihāriyapaññā** nāma “ayaṃ kālo uddesassa, ayaṃ kālo paripucchāyā” ti ādinā nayena sabbattha kārāpitā pariharitabbapaññā. Imasmiñhi pañhābyākaraṇe tikkhattuṃ paññā āgatā. Tattha paṭhamā jātipaññā, dutiyā vipassanāpaññā, tatiyā sabbakiccapariṇāyikā pārihāriyapaññā.

**So imaṃ vijaṭaye jaṭan** ti so imehi sīlādīhi samannāgato bhikkhu. Yathā nāma puriso pathaviyaṃ patiṭṭhāya sunisitaṃ satthaṃ ukkhipitvā mahantaṃ veḷugumbaṃ vijaṭeyya, evam evaṃ sīle patiṭṭhāya samādhisilāyaṃ sunisitaṃ vipassanāpaññāsatthaṃ vīriyabalapaggahitena pārihāriyapaññāhatthena ukkhipitvā sabbam pi taṃ attano santāne patitaṃ taṇhājaṭaṃ vijaṭeyya sañchindeyya sampadāleyyāti.

Ettāvatā sekhabhūmiṃ kathetvā idāni jaṭaṃ vijaṭetvā ṭhitaṃ mahākhīṇāsavaṃ dassento **yesan** ti ādim āha. Evaṃ jaṭaṃ vijaṭetvā ṭhitaṃ khīṇāsavaṃ dassetvā puna jaṭāya vijaṭanokāsaṃ dassento **yattha nāmañcā** ti ādim āha. Tattha **nāman** ti cattāro arūpino khandhā. **Paṭighaṃ rūpasaññā cā** ti ettha paṭighasaññāvasena kāmabhavo gahito, rūpasaññāvasena rūpabhavo. Tesu dvīsu gahitesu arūpabhavo gahitova hoti bhavasaṅkhepenāti. **Etthesā chijjate jaṭā** ti ettha tebhūmakavaṭṭassa pariyādiyanaṭṭhāne esā jaṭā chijjati, nibbānaṃ āgamma chijjati nirujjhatīti ayaṃ attho dassito hoti. Tatiyaṃ.

## 4. Manonivāraṇasuttavaṇṇanā

#### 24

Catutthe **yato yato** ti pāpato vā kalyāṇato vā. Ayaṃ kira devatā “yaṃkiñci kusalādibhedaṃ lokiyaṃ vā lokuttaraṃ vā mano, taṃ nivāretabbameva, na uppādetabban” ti evaṃladdhikā. **Sa sabbato** ti so sabbato. Atha Bhagavā – “ayaṃ devatā aniyyānikakathaṃ katheti, mano nāma nivāretabbampi atthi bhāvetabbampi, vibhajitvā namassā dassessāmī” ti cintetvā dutiyagāthaṃ āha. Tattha **na mano saṃyatattamāgatan** ti, yaṃ vuttaṃ “na sabbato mano nivāraye” ti, kataraṃ taṃ mano, yaṃ taṃ sabbato na nivāretabbanti ce. Mano saṃyatattaṃ āgataṃ, yaṃ mano yattha saṃyatabhāvaṃ āgataṃ, “dānaṃ dassāmi, sīlaṃ rakkhissāmī” ti ādinā nayena uppannaṃ, etaṃ mano na nivāretabbaṃ, aññadatthu brūhetabbaṃ vaḍḍhetabbaṃ. **Yato yato ca pāpakan** ti yato yato akusalaṃ uppajjati, tato tato ca taṃ nivāretabbanti. Catutthaṃ.

## 5. Arahantasuttavaṇṇanā

#### 25

Pañcame **katāvī** ti catūhi maggehi katakicco. **Ahaṃ vadāmī** ti ayaṃ devatā vanasaṇḍavāsinī, sā āraññakānaṃ bhikkhūnaṃ “ahaṃ bhuñjāmi, ahaṃ nisīdāmi, mama patto, mama cīvaran” tiādikathāvohāraṃ sutvā cintesi – “ahaṃ ime bhikkhū ‘khīṇāsavā’ ti maññāmi, khīṇāsavānañca nāma evarūpā attupaladdhinissitakathā hoti, na hoti nu kho” ti jānanatthaṃ evaṃ pucchati.

**Sāmaññan** ti lokaniruttiṃ lokavohāraṃ. **Kusalo** ti khandhādīsu kusalo. **Vohāramattenā** ti upaladdhinissitakathaṃ hitvā vohārabhedaṃ akaronto “ahaṃ, mamā” ti vadeyya. “Khandhā bhuñjanti, khandhā nisīdanti, khandhānaṃ patto, khandhānaṃ cīvaran” ti hi vutte vohārabhedo hoti, na koci jānāti. Tasmā evaṃ avatvā lokavohārena voharatīti.

Atha devatā – “yadi diṭṭhiyā vasena na vadati, mānavasena nu kho vadatī” ti cintetvā puna **yo hotī** ti pucchi. Tattha **mānaṃ nu kho** ti so bhikkhu mānaṃ upagantvā mānavasena vadeyya nu khoti. Atha Bhagavā – “ayaṃ devatā khīṇāsavaṃ samānaṃ viya karotī” ti cintetvā, “khīṇāsavassa navavidhopi māno pahīno” ti dassento paṭigāthaṃ āha. Tattha **vidhūpitā** ti vidhamitā. **Mānaganthassā** ti mānā ca ganthā ca assa. **Maññatan** ti maññanaṃ. Tividhampi taṇhā-diṭṭhi-māna-maññanaṃ so vītivatto, atikkantoti attho. Sesaṃ uttānatthamevāti. Pañcamaṃ.

## 6. Pajjotasuttavaṇṇanā

#### 26

Chaṭṭhe **puṭṭhun** ti pucchituṃ. **Kathaṃ jānemū** ti kathaṃ jāneyyāma. **Divārattin** ti divā ca rattiñca. **Tattha tatthā** ti yattha yattheva pajjalito hoti, tattha tattha. **Esā ābhā** ti esā buddhābhā. Katamā pana sāti? Ñāṇāloko vā hotu pītiāloko vā pasādāloko vā dhammakathāāloko vā, sabbopi buddhānaṃ pātubhāvā uppanno āloko **buddhābhā** nāma. Ayaṃ anuttarā sabbaseṭṭhā asadisāti. Chaṭṭhaṃ.

## 7. Sarasuttavaṇṇanā

#### 27

Sattame **kuto sarā nivattantī** ti ime saṃsārasarā kuto nivattanti, kiṃ āgamma nappavattantīti attho. **Na gādhatī** ti na patiṭṭhāti. **Ato** ti ato nibbānato. Sesaṃ uttānatthamevāti. Sattamaṃ.

## 8. Mahaddhanasuttavaṇṇanā

#### 28

Aṭṭhame nidhānagataṃ muttasārādi mahantaṃ dhanametesanti **mahaddhanā**. Suvaṇṇarajatabhājanādi mahābhogo etesanti **mahābhogā. Aññamaññābhigijjhantī** ti aññamaññaṃ abhigijjhanti patthenti pihenti. **Analaṅkatā** ti atittā apariyattajātā. **Ussukkajātesū** ti nānākiccajātesu anuppannānaṃ rūpādīnaṃ uppādanatthāya uppannānaṃ anubhavanatthāya ussukkesu. **Bhavasotānusārīsū** ti vaṭṭasotaṃ anusarantesu. **Anussukā** ti avāvaṭā. **Agāran** ti mātugāmena saddhiṃ gehaṃ. **Virājiyā** ti virājetvā. Sesaṃ uttānamevāti. Aṭṭhamaṃ.

## 9. Catucakkasuttavaṇṇanā

#### 29

Navame **catucakkan** ti catuiriyāpathaṃ. Iriyāpatho hi idha cakkanti adhippeto. **Navadvāran** ti navahi vaṇamukhehi navadvāraṃ. **Puṇṇan** ti asucipūraṃ. **Lobhena saṃyutan** ti taṇhāya saṃyuttaṃ. **Kathaṃ yātrā bhavissatī** ti etassa evarūpassa sarīrassa kathaṃ niggamanaṃ bhavissati, kathaṃ mutti parimutti samatikkamo bhavissatīti pucchati. **Naddhin** ti upanāhaṃ, pubbakāle kodho, aparakāle upanāhoti evaṃ pavattaṃ balavakodhanti attho. **Varattan** ti “chetvā naddhi varattañca, sandānaṃ sahanukkaman” ti gāthāya <small>(dha. pa. 398; su. ni. 627)</small> taṇhā **varattā**, diṭṭhi **sandānaṃ** nāma jātaṃ. Idha pana pāḷiniddiṭṭhe kilese ṭhapetvā avasesā “varattā” ti veditabbā, iti kilesavarattañca chetvāti attho. **Icchā lobhan** ti ekoyeva dhammo icchanaṭṭhena icchā, lubbhanaṭṭhena lobhoti vutto. Paṭhamuppattikā vā dubbalā icchā, aparāparuppattiko balavā lobho. Aladdhapatthanā vā icchā, paṭiladdhavatthumhi lobho. **Samūlaṃ taṇhan** ti avijjāmūlena samūlakaṃ taṇhaṃ. **Abbuyhā** ti aggamaggena uppāṭetvā. Sesaṃ uttānamevāti. Navamaṃ.

## 10. Eṇijaṅghasuttavaṇṇanā

#### 30

Dasame **eṇijaṅghan** ti eṇimigassa viya suvaṭṭitajaṅghaṃ. **Kisan** ti athūlaṃ samasarīraṃ. Atha vā ātapena milātaṃ mālāgandhavilepanehi anupabrūhitasarīrantipi attho. **Vīran** ti vīriyavantaṃ. **Appāhāran** ti bhojane mattaññutāya mitāhāraṃ, vikālabhojanapaṭikkhepavasena vā parittāhāraṃ. **Alolupan** ti catūsu paccayesu loluppavirahitaṃ. Rasataṇhāpaṭikkhepo vā esa. **Sīhaṃvekacaraṃ nāgan** ti ekacaraṃ sīhaṃ viya, ekacaraṃ nāgaṃ viya. Gaṇavāsino hi pamattā honti, ekacarā appamattā, tasmā ekacarāva gahitāti. **Paveditā** ti pakāsitā kathitā. **Etthā** ti etasmiṃ nāmarūpe. Pañcakāmaguṇavasena hi rūpaṃ gahitaṃ, manena nāmaṃ, ubhayehi pana avinibhuttadhamme gahetvā pañcakkhandhādivasenapettha bhummaṃ yojetabbanti. Dasamaṃ.

{{<eop>}}Sattivaggo tatiyo.{{</eop>}}

{{<subtitle>}}4. Satullapakāyikavaggo{{</subtitle>}}

## 1. Sabbhisuttavaṇṇanā

#### 31

Satullapakāyikavaggassa paṭhame **satullapakāyikā** ti sataṃ dhammaṃ samādānavasena ullapetvā sagge nibbattāti satullapakāyikā. Tatr’idaṃ vatthu – sambahulā kira samuddavāṇijā nāvāya samuddaṃ pakkhandiṃsu. Tesaṃ khittasaravegena gacchantiyā nāvāya sattame divase samuddamajjhe mahantaṃ uppātikaṃ pātubhūtaṃ, mahāūmiyo uṭṭhahitvā nāvaṃ udakassa pūrenti. Nāvāya nimujjamānāya mahājano attano attano devatānaṃ nāmāni gahetvā āyācanādīni karonto paridevi. Tesaṃ majjhe eko puriso – “atthi nu kho me evarūpe bhaye patiṭṭhā” ti āvajjento attano parisuddhāni saraṇāni c’eva sīlāni ca disvā yogī viya pallaṅkaṃ ābhujitvā nisīdi. Tamenaṃ itare sabhayakāraṇaṃ pucchiṃsu. So tesaṃ kathesi – “ambho ahaṃ nāvaṃ abhirūhanadivase bhikkhusaṅghassa dānaṃ datvā saraṇāni c’eva sīlāni ca aggahesiṃ, tena me bhayaṃ natthī” ti. Kiṃ pana sāmi etāni aññesampi vattantīti? Āma vattantīti tena hi amhākampi dethāti. So te manusse sataṃ sataṃ katvā satta koṭṭhāse akāsi, tato pañcasīlāni adāsi. Tesu paṭhamaṃ jaṅghasataṃ gopphakamatte udake ṭhitaṃ aggahesi, dutiyaṃ jāṇumatte, tatiyaṃ kaṭimatte, catutthaṃ nābhimatte, pañcamaṃ thanamatte, chaṭṭhaṃ galappamāṇe, sattamaṃ mukhena loṇodake pavisante aggahesi. So tesaṃ sīlāni datvā – “aññaṃ tumhākaṃ paṭisaraṇaṃ natthi, sīlameva āvajjethā” ti ugghosesi. Tāni sattapi jaṅghasatāni tattha kālaṃ katvā āsannakāle gahitasīlaṃ nissāya tāvatiṃsabhavane nibbattiṃsu, tesaṃ ghaṭāvaseneva vimānāni nibbattiṃsu. Sabbesaṃ majjhe ācariyassa yojanasatikaṃ suvaṇṇavimānaṃ nibbatti, avasenāni tassa parivārāni hutvā sabbaheṭṭhimaṃ dvādasayojanikaṃ ahosi. Te nibbattakkhaṇeyeva kammaṃ āvajjentā ācariyaṃ nissāya sampattilābhaṃ ñatvā, “gacchāma tāva, dasabalassa santike amhākaṃ ācariyassa vaṇṇaṃ katheyyāmā” ti majjhimayāmasamanantare Bhagavantaṃ upasaṅkamiṃsu, tā devatā ācariyassa vaṇṇabhaṇanatthaṃ ekekaṃ gāthaṃ abhāsiṃsu.

Tattha **sabbhirevā** ti paṇḍitehi, sappurisehi eva. Ra-kāro padasandhikaro. **Samāsethā** ti saha nisīdeyya. Desanāsīsameva cetaṃ, sabbairiyāpathe sabbhireva saha kubbeyyāti attho. **Kubbethā** ti kareyya. **Santhavan** ti mittasanthavaṃ. Taṇhāsanthavo pana na kenaci saddhiṃ kātabbo, mittasanthavo buddha-paccekabuddha-buddhasāvakehi saha kātabbo. Idaṃ sandhāyetaṃ vuttaṃ. **Satan** ti buddhādīnaṃ sappurisānaṃ. **Saddhamman** ti pañcasīladasasīlacatusatipaṭṭhānādibhedaṃ saddhammaṃ, idha pana pañcasīlaṃ adhippetaṃ. **Seyyo hotī** ti vaḍḍhi hoti. **Na pāpiyo** ti lāmakaṃ kiñci na hoti. **Nāññato** ti vālikādīhi telādīni viya aññato andhabālato paññā nāma na labbhati, tilādīhi pana telādīni viya sataṃ dhammaṃ ñatvā paṇḍitameva sevanto bhajanto labhatīti. **Sokamajjhe** ti sokavatthūnaṃ sokānugatānaṃ vā sattānaṃ majjhagato na socati bandhulamallasenāpatissa upāsikā viya, pañcannaṃ corasatānaṃ majjhe dhammasenāpatissa saddhivihāriko saṃkiccasāmaṇero viya ca.

**Ñātimajjhe virocatī** ti ñātigaṇamajjhe saṃkiccatherassa saddhivihāriko adhimuttakasāmaṇero viya sobhati. So kira therassa bhāgineyyo hoti, atha naṃ thero āha – “sāmaṇera, mahallakosi jāto, gaccha, vassāni pucchitvā ehi, upasampādessāmi tan” ti. So “sādhū” ti theraṃ vanditvā pattacīvaram ādāya coraaṭaviyā orabhāge bhaginigāmaṃ gantvā piṇḍāya cari, taṃ bhaginī disvā vanditvā gehe nisīdāpetvā bhojesi. So katabhattakicco vassāni pucchi. Sā “ahaṃ na jānāmi, mātā me jānātī” ti āha. Atha so “tiṭṭhatha tumhe, ahaṃ mātusantikaṃ gamissāmī” ti aṭaviṃ otiṇṇo. Tamenaṃ dūratova corapuriso disvā corānaṃ ārocesi. Corā “sāmaṇero kireko aṭaviṃ otiṇṇo, gacchatha naṃ ānethā” ti āṇāpetvā ekacce “mārema nan” ti āhaṃsu, ekacce vissajjemāti. Sāmaṇero cintesi – “ahaṃ sekho sakaraṇīyo, imehi saddhiṃ mantetvā sotthimattānaṃ karissāmī” ti corajeṭṭhakaṃ āmantetvā, “upamaṃ te, āvuso, karissāmī” ti imā gāthā abhāsi –

> “Ahu atītamaddhānaṃ, araññasmiṃ brahāvane;  
> Ceto kūṭāni oḍḍetvā, sasakaṃ avadhī tadā.

> “Sasakañca mataṃ disvā, ubbiggā migapakkhino;  
> Ekarattiṃ apakkāmuṃ, ‘akiccaṃ vattate idha’.

> “Tatheva samaṇaṃ hantvā, adhimuttaṃ akiñcanaṃ;  
> Addhikā nāgamissanti, dhanajāni bhavissatī” ti.

> “Saccaṃ kho samaṇo āha, adhimutto akiñcano;  
> Addhikā nāgamissanti, dhanajāni bhavissati.

> “Sace paṭipathe disvā, nārocessasi kassaci;  
> Tava saccamanurakkhanto, gaccha bhante yathāsukhan” ti.

So tehi corehi vissajjito gacchanto ñātayo pi disvā tesampi na ārocesi. Atha te anuppatte corā gahetvā viheṭhayiṃsu, uraṃ paharitvā paridevamānañcassa mātaraṃ corā etad avocuṃ –

> “Kiṃ te hoti adhimutto, udare vasiko asi;  
> Puṭṭhā me amma akkhāhi, kathaṃ jānemu taṃ mayan” ti.

> “Adhimuttassa ahaṃ mātā, ayañca janako pitā;  
> Bhaginī bhātaro cāpi, sabbeva idha ñātayo.

> “Akiccakārī adhimutto, yaṃ disvā na nivāraye;  
> Etaṃ kho vattaṃ samaṇānaṃ, ariyānaṃ dhammajīvinaṃ.

> “Saccavādī adhimutto, yaṃ disvā na nivāraye;  
> Adhimuttassa suciṇṇena, saccavādissa bhikkhuno;  
> Sabbeva abhayaṃ pattā, sotthiṃ gacchantu ñātayo” ti.

Evaṃ te corehi vissajjitā gantvā adhimuttaṃ āhaṃsu –

> “Tava tāta suciṇṇena, saccavādissa bhikkhuno;  
> Sabbeva abhayaṃ pattā, sotthiṃ paccāgamamhase” ti.

Tepi pañcasatā corā pasādaṃ āpajjitvā adhimuttassa sāmaṇerassa santike pabbajiṃsu. So te ādāya upajjhāyassa santikaṃ gantvā paṭhamaṃ attanā upasampanno pacchā te pañcasate attano antevāsike katvā upasampādesi. Te adhimuttatherassa ovāde ṭhitā sabbe aggaphalaṃ arahattaṃ pāpuṇiṃsu. Imamatthaṃ gahetvā devatā “sataṃ saddhammamaññāya ñātimajjhe virocatī” ti āha.

**Sātatan** ti satataṃ sukhaṃ vā ciraṃ tiṭṭhantīti vadati. **Sabbāsaṃ vo** ti sabbāsaṃ tumhākaṃ. **Pariyāyenā** ti kāraṇena. **Sabbadukkhā pamuccatī** ti, na kevalaṃ seyyova hoti, na ca kevalaṃ paññaṃ labhati, sokamajjhe na socati, ñātimajjhe virocati, sugatiyaṃ nibbattati, ciraṃ sukhaṃ tiṭṭhati, sakalasmā pana vaṭṭadukkhāpi muccatīti. Paṭhamaṃ.

## 2. Maccharisuttavaṇṇanā

#### 32

Dutiye **maccherā ca pamādā cā** ti attasampattinigūhanalakkhaṇena maccherena c’eva sativippavāsalakkhaṇena pamādena ca. Ekacco hi ‘idaṃ me dentassa parikkhayaṃ gamissati, mayhaṃ vā gharamānusakānaṃ vā na bhavissatī” ti macchariyena dānaṃ na deti. Ekacco khiḍḍādipasutattā ‘dānaṃ dātabban” ti cittampi na uppādeti. **Evaṃ dānaṃ na dīyatī** ti evam etaṃ yasadāyakaṃ sirīdāyakaṃ sampattidāyakaṃ sukhadāyakaṃ dānaṃ nāma na dīyatīti ādinā kāraṇaṃ kathesi. **Puññaṃ ākaṅkhamānenā** ti pubbacetanādibhedaṃ puññaṃ icchamānena. **Deyyaṃ hoti vijānatā** ti atthi dānassa phalanti jānantena dātabbamevāti vadati.

**Tameva bālaṃ phusatī** ti taṃ yeva bālaṃ idhalokaparalokesu jighacchā ca pipāsā ca phusati anubandhati na vijahati. **Tasmā** ti yasmā tameva phusati, tasmā. **Vineyya maccheran** ti maccheramalaṃ vinetvā. **Dajjā dānaṃ malābhibhū** ti malābhibhū hutvā taṃ maccheramalaṃ abhibhavitvā dānaṃ dadeyya.

**Te matesu na mīyantī** ti adānasīlatāya maraṇena matesu na mīyanti. Yathā hi mato samparivāretvā ṭhapite bahumhipi annapānādimhi “idaṃ imassa hotu, idaṃ imassā” ti uṭṭhahitvā saṃvibhāgaṃ na karoti, evaṃ adānasīlopīti matakassa ca adānasīlassa ca bhogā samasamā nāma honti. Tena dānasīlā evarūpesu matesu na mīyantīti attho. **Panthānaṃva saha vajaṃ, appasmiṃ ye pavecchantī** ti yathā addhānaṃ kantāramaggaṃ saha vajantā pathikā saha vajantānaṃ pathikānaṃ appasmiṃ pātheyye saṃvibhāgaṃ katvā pavecchanti dadantiyeva, evam evaṃ ye pana anamataggaṃ saṃsārakantāraṃ saha vajantā saha vajantānaṃ appasmimpi deyyadhamme saṃvibhāgaṃ katvā dadantiyeva, te matesu na mīyanti.

**Esa dhammo sanantano** ti esa porāṇako dhammo, sanantanānaṃ vā paṇḍitānaṃ esa dhammoti. **Appasmeke** ti appasmiṃ deyyadhamme eke. **Pavecchantī** ti dadanti. **Bahuneke na dicchare** ti bahunāpi bhogena samannāgatā ekacce na dadanti. **Sahassena samaṃ mitā** ti sahassena saddhiṃ mitā, sahassa dānasadisā hoti.

**Duranvayo** ti duranugamano, duppūroti attho. **Dhammaṃ care** ti dasakusalakammapathadhammaṃ carati. **Yopi samuñjakañcare** ti yo api khalamaṇḍalādisodhanapalālapoṭhanādivasena samuñjakañcarati. **Dārañca posan** ti dārañca posanto. **Dadaṃ appakasmin** ti appakasmiṃ paṇṇasākamattasmimpi saṃvibhāgaṃ katvā dadantova so dhammaṃ carati. **Sataṃ sahassānan** ti sahassaṃ sahassaṃ katvā gaṇitānaṃ purisānaṃ sataṃ, satasahassanti attho. **Sahassayāginan** ti bhikkhusahassassa vā yāgo kahāpaṇasahassena vā nibbattito yāgopi sahassayāgo. So etesaṃ atthīti sahassayāgino, tesaṃ sahassayāginaṃ. Etena dasannaṃ vā bhikkhukoṭīnaṃ dasannaṃ vā kahāpaṇakoṭīnaṃ piṇḍapāto dassito hoti. Ye ettakaṃ dadanti, te kalampi nagghanti tathāvidhassāti āha. Yvāyaṃ samuñjakaṃ carantopi dhammaṃ carati, dāraṃ posentopi, appakasmiṃ dadantopi, tathāvidhassa ete sahassayāgino kalampi nagghanti. Yaṃ tena daliddena ekapaṭivīsakamattampi salākabhattamattampi vā dinnaṃ, tassa dānassa sabbesampi tesaṃ dānaṃ kalaṃ nagghatīti. **Kalaṃ** nāma soḷasabhāgopi satabhāgopi sahassabhāgopi. Idha satabhāgo gahito. Yaṃ tena dānaṃ dinnaṃ, tasmiṃ satadhā vibhatte itaresaṃ dasakoṭisahassadānaṃ tato ekakoṭṭhāsampi nagghatīti āha.

Evaṃ tathāgate dānassa agghaṃ karonte samīpe ṭhitā devatā cintesi – “evaṃ Bhagavā mahantaṃ dānaṃ pādena pavaṭṭetvā ratanasatike viya narake pakkhipanto idaṃ evaṃ parittakaṃ dānaṃ candamaṇḍale paharanto viya ukkhipati, kathaṃ nu kho etaṃ mahapphalataran” ti jānanatthaṃ gāthāya ajjhabhāsi. Tattha **kenā** ti kena kāraṇena. **Mahaggato** ti mahattaṃ gato, vipulassetaṃ vevacanaṃ. **Samena dinnassā** ti samena dinnassa dānassa. Athassā Bhagavā dānaṃ vibhajitvā dassento **dadanti heke** ti ādim āha. Tattha **visame niviṭṭhā** ti visame kāyavacīmanokamme patiṭṭhitā hutvā. **Chetvā** ti pothetvā. **Vadhitvā** ti māretvā. **Socayitvā** ti paraṃ sokasamappitaṃ katvā. **Assumukhā** ti assumukhasammissā. Paraṃ rodāpetvā dinnadānañhi assumukhadānanti vuccati. **Sadaṇḍā** ti daṇḍena tajjetvā paharitvā dinnadakkhiṇā sadaṇḍāti vuccati. **Evan** ti nāhaṃ sammāsambuddhatāya mahādānaṃ gahetvā appaphalaṃ nāma kātuṃ sakkomi parittakadānaṃ vā mahapphalaṃ nāma. Idaṃ pana mahādānaṃ attano uppattiyā aparisuddhatāya evaṃ appaphalaṃ nāma hoti, itaraṃ parittadānaṃ attano uppattiyā parisuddhatāya evaṃ mahapphalaṃ nāmāti imamatthaṃ dassento **evan** tiādimāhāti. Dutiyaṃ.

## 3. Sādhusuttavaṇṇanā

#### 33

Tatiye **udānaṃ udānesī** ti udāhāraṃ udāhari. Yathā hi yaṃ telaṃ mānaṃ gahetuṃ na sakkoti vissanditvā gacchati, taṃ avasesakoti vuccati. Yañca jalaṃ taḷākaṃ gahetuṃ na sakkoti, ajjhottharitvā gacchati, taṃ oghoti vuccati, evam evaṃ yaṃ pītivacanaṃ hadayaṃ gahetuṃ na sakkoti, adhikaṃ hutvā anto asaṇṭhahitvā bahi nikkhamati, taṃ **udānan** ti vuccati. Evarūpaṃ pītimayaṃ vacanaṃ nicchāresīti attho. **Saddhāyapi sāhu dānan** ti kammañca kammaphalañca saddahitvāpi dinnadānaṃ sāhu laddhakaṃ bhaddakameva. **Āhū** ti kathenti. Kathaṃ pan’etaṃ ubhayaṃ samaṃ nāma hotī ti? Jīvitabhīruko hi yujjhituṃ na sakkoti, khayabhīruko dātuṃ na sakkoti. “Jīvitañca rakkhissāmi yujjhissāmi cā” ti hi vadanto na yujjhati. Jīvite pana ālayaṃ vissajjetvā, “chejjaṃ vā hotu maraṇaṃ vā, gaṇhissāmetaṃ issariyan” ti ussahantova yujjhati. “Bhoge ca rakkhissāmi, dānañca dassāmī” ti vadanto na dadāti. Bhogesu pana ālayaṃ vissajjetvā mahādānaṃ dassāmīti ussahantova deti. Evaṃ dānañca yuddhañca samaṃ hoti. Kiñca bhiyyo? **Appāpi santā bahuke jinantī** ti yathā ca yuddhe appakāpi vīrapurisā bahuke bhīrupurise jinanti, evaṃ saddhādisampanno appakampi dānaṃ dadanto bahumaccheraṃ maddati, bahuñ ca dānavipākaṃ adhigacchati. Evam pi dānañca yuddhañca samānaṃ. Ten’ev’āha –

> “Appampi ce saddahāno dadāti,  
> Teneva so hoti sukhī paratthā” ti.

Imassa ca panatthassa pakāsanatthaṃ ekasāṭakabrāhmaṇavatthu ca aṅkuravatthu ca vitthāretabbaṃ.

**Dhammaladdhassā** ti dhammena samena laddhassa bhogassa dhammaladdhassa ca puggalassa. Ettha puggalo laddhadhammo nāma adhigatadhammo ariyapuggalo. Iti yaṃ dhammaladdhassa bhogassa dānaṃ dhammaladdhassa ariyapuggalassa dīyati, tam pi sādhūti attho. **Yo dhammaladdhassā** ti imasmimpi gāthāpade ayameva attho. **Uṭṭhānavīriyādhigatassā** ti uṭṭhānena ca vīriyena ca adhigatassa bhogassa. **Vetaraṇin** ti desanāsīsamattametaṃ. Yamassa pana vetaraṇimpi sañjīvakāḷasuttādayopi ekatiṃsamahānirayepi sabbasova atikkamitvāti attho.

**Viceyya dānan** ti vicinitvā dinnadānaṃ. Tattha dve vicinanā dakkhiṇāvicinanaṃ dakkhiṇeyyavicinanañca. Tesu lāmakalāmake paccaye apanetvā paṇītapaṇīte vicinitvā tesaṃ dānaṃ dakkhiṇāvicinanaṃ nāma. Vipannasīle ito bahiddhā pañcanavutipāsaṇḍabhede vā dakkhiṇeyye pahāya sīlādiguṇasampannānaṃ sāsane pabbajitānaṃ dānaṃ dakkhiṇeyyavicinanaṃ nāma. Evaṃ dvīhākārehi viceyya dānaṃ. **Sugatappasatthan** ti sugatena vaṇṇitaṃ. Tattha dakkhiṇeyyavicinanaṃ dassento **ye dakkhiṇeyyā** ti ādim āha. **Bījāni vuttāni yathā** ti iminā pana dakkhiṇāvicinanaṃ āha. Avipannabījasadisā hi vicinitvā gahitā paṇītapaṇītā deyyadhammāti.

**Pāṇesupi sādhu saṃyamo** ti pāṇesu saṃyatabhāvopi bhaddako. Ayaṃ devatā itarāhi kathitaṃ dānānisaṃsaṃ atikkamitvā sīlānisaṃsaṃ kathetumāraddhā. **Aheṭhayaṃ caran** ti avihiṃsanto caramāno. **Parūpavādā** ti parassa upavādabhayena. **Bhayā** ti upavādabhayā. **Dānā ca kho dhammapadaṃva seyyo** ti dānato nibbānasaṅkhātaṃ dhammapadameva seyyo. **Pubbe ca hi pubbatare ca santo** ti pubbe ca kassapabuddhādikāle pubbatare ca koṇāgamanabuddhādikāle, sabbe pi vā ete pubbe ca pubbatare ca santo nāmāti. Tatiyaṃ.

## 4. Nasantisuttavaṇṇanā

#### 34

Catutthe **kamanīyānī** ti rūpādīni iṭṭhārammaṇāni. **Apunāgamanaṃ anāgantā puriso maccudheyyā** ti tebhūmakavaṭṭasaṅkhātā maccudheyyā apunāgamanasaṅkhātaṃ nibbānaṃ anāgantā. Nibbānañhi sattā na punāgacchanti, tasmā taṃ apunāgamananti vuccati. Taṃ kāmesu baddho ca pamatto ca anāgantā nāma hoti, so taṃ pāpuṇituṃ na sakkoti, tasmā evam āha. **Chandajan** ti taṇhāchandato jātaṃ. **Aghan** ti pañcakkhandhadukkhaṃ. Dutiyapadaṃ tass’eva vevacanaṃ. **Chandavinayā aghavinayo** ti taṇhāvinayena pañcakkhandhavinayo. **Aghavinayā dukkhavinayo** ti pañcakkhandhavinayena vaṭṭadukkhaṃ vinītameva hoti. **Citrānī** ti ārammaṇacittāni. **Saṅkapparāgo** ti saṅkappitarāgo. Evamettha vatthukāmaṃ paṭikkhipitvā kilesakāmo kāmoti vutto. Ayaṃ panattho **pasūrasuttena** <small>(su. ni. 830 ādayo)</small> vibhāvetabbo. Pasūraparibbājako hi therena “saṅkapparāgo purisassa kāmo” ti vutte –

> “Na te kāmā yāni citrāni loke,  
> Saṅkapparāgañca vadesi kāmaṃ;  
> Saṅkappayaṃ akusale vitakke,  
> Bhikkhūpi te hehinti kāmabhogī” ti. –

Āha. Atha naṃ thero avoca –

> “Te ce kāmā yāni citrāni loke,  
> Saṅkapparāgaṃ na vadesi kāmaṃ;  
> Passanto rūpāni manoramāni,  
> Satthāpi te hehiti kāmabhogī.

> Suṇanto saddāni, ghāyanto gandhāni;  
> Sāyanto rasāni, phusanto phassāni manoramāni;  
> Satthāpi te hehiti kāmabhogī” ti.

**Athettha dhīrā** ti atha etesu ārammaṇesu paṇḍitā chandarāgaṃ vinayanti. **Saṃyojanaṃ sabban** ti dasavidhampi saṃyojanaṃ. **Akiñcanan** ti rāgakiñcanādivirahitaṃ. **Nānupatanti dukkhā** ti vaṭṭadukkhā pana tassa upari na patanti. **Iccāyasmā mogharājā** ti, “pahāsi saṅkhan” ti gāthaṃ sutvā tassaṃ parisati anusandhikusalo mogharājā nāma thero “imissā gāthāya attho na yathānusandhiṃ gato” ti cintetvā yathānusandhiṃ ghaṭento evam āha. Tattha **idha vā huraṃ vā** ti idhaloke vā paraloke vā. **Naruttamaṃ atthacaraṃ narānan** ti kiñcāpi sabbe khīṇāsavā naruttamā c’eva atthacarā ca narānaṃ, thero pana dasabalaṃ sandhāyevam āha. **Ye taṃ namassanti pasaṃsiyā te** ti yadi tathāvimuttaṃ devamanussā namassanti, atha ye taṃ Bhagavantaṃ kāyena vā vācāya vā anupaṭipattiyā vā namassanti, te kiṃ pasaṃsiyā, udāhu apasaṃsiyāti. **Bhikkhūti** mogharājattheraṃ ālapati. **Aññāya dhamman** ti catusaccadhammaṃ jānitvā. **Saṅgātigā tepi bhavantī** ti ye taṃ kāyena vā vācāya vā anupaṭipattiyā vā namassanti. Te catusaccadhammaṃ aññāya vicikicchaṃ pahāya saṅgātigāpi honti, pasaṃsiyāpi hontīti. Catutthaṃ.

## 5. Ujjhānasaññisuttavaṇṇanā

#### 35

Pañcame **ujjhānasaññikā** ti ujjhānasaññī devaloko nāma pāṭiyekko natthi, imā pana devatā Tathāgatassa catupaccayaparibhogaṃ nissāya ujjhāyamānā āgatā. Tāsaṃ kira evaṃ ahosi – “samaṇo Gotamo bhikkhūnaṃ paṃsukūlacīvara-piṇḍiyālopa-rukkhamūlasenāsanapūtimuttabhesajjehi santosasseva pariyantakāritaṃ vaṇṇeti, sayaṃ pana pattuṇṇadukūla khomādīni paṇītacīvarāni dhāreti, rājārahaṃ uttamaṃ bhojanaṃ bhuñjati, devavimānakappāya gandhakuṭiyā varasayane sayati, sappinavanītādīni bhesajjāni paṭisevati, divasaṃ mahājanassa dhammaṃ deseti, vacanamassa aññato gacchati, kiriyā aññato” ti ujjhāyamānā āgamiṃsu. Tena tāsaṃ dhammasaṅgāhakattherehi “ujjhānasaññikā” ti nāmaṃ gahitaṃ.

**Aññathā santan** ti aññenākārena bhūtaṃ. **Nikaccā** ti nikatiyā vañcanāya, vañcetvāti attho. **Kitavassevā** ti kitavo vuccati sākuṇiko. So hi agumbova samāno sākhapaṇṇādipaṭicchādanena gumbavaṇṇaṃ dassetvā upagate moratittirādayo sakuṇe māretvā dārabharaṇaṃ karoti. Iti tassa kitavassa imāya vañcanāya evaṃ vañcetvā sakuṇamaṃsabhojanaṃ viya kuhakassāpi paṃsukūlena attānaṃ paṭicchādetvā kathāchekatāya mahājanaṃ vañcetvā khādamānassa vicarato. **Bhuttaṃ theyyena tassa tan** ti sabbopi tassa catupaccayaparibhogo theyyena paribhutto nāma hotī ti devatā Bhagavantaṃ sandhāya vadati. **Parijānanti paṇḍitā** ti ayaṃ kārako vā akārako vāti paṇḍitā jānanti. Iti tā devatā “tathāgatāpi mayameva paṇḍitā” ti maññamānā evam āhaṃsu.

Atha Bhagavā **nayidan** ti ādim āha. Tattha **yāyaṃ paṭipadā daḷhā** ti ayaṃ dhammānudhammapaṭipadā daḷhā thirā. Yāya paṭipadāya dhīrā paṇḍitā ārammaṇūpanijjhānena lakkhaṇūpanijjhānena cā ti dvīhi jhānehi jhāyino mārabandhanā pamuccanti, taṃ paṭipadaṃ bhāsitamattena vā savanamattena vā okkamituṃ paṭipajjituṃ na sakkāti attho. **Na ve dhīrā pakubbantī** ti dhīrā paṇḍitā viditvā lokapariyāyaṃ saṅkhāralokassa udayabbayaṃ ñatvā catusaccadhammañca aññāya kilesanibbānena nibbutā loke visattikaṃ tiṇṇā evaṃ na kubbanti, mayaṃ evarūpāni na kathemāti attho.

**Pathaviyaṃ patiṭṭhahitvā** ti “ayuttaṃ amhehi kataṃ, akārakameva mayaṃ kārakavādena samudācarimhā” ti lajjamānā mahābrahmani viya Bhagavati gāravaṃ paccupaṭṭhapetvā aggikkhandhaṃ viya Bhagavantaṃ durāsadaṃ katvā passamānā ākāsato otaritvā bhūmiyaṃ ṭhatvāti attho. **Accayo** ti aparādho. **No, bhante, accāgamā** ti amhe atikkamma abhibhavitvā pavatto. **Āsādetabban** ti ghaṭṭayitabbaṃ. Tā kira devatā Bhagavantaṃ kāyena vācāyāti dvīhipi ghaṭṭayiṃsu. Tathāgataṃ avanditvā ākāse patiṭṭhamānā kāyena ghaṭṭayiṃsu, kitavopamaṃ āharitvā nānappakārakaṃ asabbhivādaṃ vadamānā vācāya ghaṭṭayiṃsu. Tasmā āsādetabbaṃ amaññimhāti āhaṃsu. **Paṭiggaṇhātū** ti khamatu. **Āyatiṃ saṃvarāyā** ti anāgate saṃvaraṇatthāya, puna evarūpassa aparādhassa dosassa akaraṇatthāya.

**Sitaṃ pātvākāsī** ti aggadante dassento pahaṭṭhākāraṃ dassesi. Kasmā? Tā kira devatā na sabhāvena khamāpenti, lokiyamahājanañca sadevake loke aggapuggalaṃ tathāgatañca ekasadisaṃ karonti. Atha Bhagavā “parato kathāya uppannāya buddhabalaṃ dīpetvā pacchā khamissāmī” ti sitaṃ pātvākāsi. **Bhiyyoso mattāyā** ti atirekappamāṇena. **Imaṃ gāthaṃ abhāsī** ti kupito esa amhākanti maññamānā abhāsi.

**Na paṭigaṇhatī** ti na khamati nādhivāseti. **Kopantaro** ti abbhantare uppannakopo. **Dosagarū** ti dosaṃ garuṃ katvā ādāya viharanto. **Sa veraṃ paṭimuñcatī** ti so evarūpo gaṇṭhikaṃ paṭimuñcanto viya taṃ veraṃ attani paṭimuñcati ṭhapeti, na paṭinissajjatīti attho. **Accayo ce na vijjethā** ti sace accāyikakammaṃ na bhaveyya. **No cidhāpagataṃ siyā** ti yadi aparādho nāma na bhāveyya. **Kenīdha kusalo siyā** ti yadi verāni na sammeyyuṃ, kena kāraṇena kusalo bhaveyya.

**Kassaccayā** ti gāthāya kassa atikkamo natthi? Kassa aparādho natthi? Ko sammohaṃ nāpajjati? Ko niccameva paṇḍito nāmāti attho? Imaṃ kira gāthaṃ bhaṇāpanatthaṃ Bhagavato sitapātukammaṃ. Tasmā idāni devatānaṃ buddhabalaṃ dīpetvā khamissāmīti **Tathāgatassa buddhassā** ti ādim āha. Tattha **Tathāgatassā** ti tathā āgatoti evamādīhi kāraṇehi Tathāgatassa. **Buddhassā** ti catunnaṃ saccānaṃ buddhattādīhi kāraṇehi vimokkhantikapaṇṇattivasena evaṃ laddhanāmassa. **Accayaṃ desayantīnan** ti yaṃ vuttaṃ tumhehi “accayaṃ desayantīnaṃ…pe… sa veraṃ paṭimuñcatī” ti, taṃ sādhu vuttaṃ, ahaṃ pana taṃ veraṃ nābhinandāmi na patthayāmīti attho. **Paṭiggaṇhāmi voccayan** ti tumhākaṃ aparādhaṃ khamāmīti. Pañcamaṃ.

## 6. Saddhāsuttavaṇṇanā

#### 36

Chaṭṭhe **saddhā dutiyā purisassa hotī** ti purisassa devaloke manussaloke c’eva nibbānañca gacchantassa saddhā dutiyā hoti, sahāyakiccaṃ sādheti. **No ce assaddhiyaṃ avatiṭṭhatī** ti yadi assaddhiyaṃ na tiṭṭhati. **Yaso** ti parivāro. **Kittī** ti vaṇṇabhaṇanaṃ. **Tatvassa hotī** ti tato assa hoti. **Nānupatanti saṅgā** ti rāgasaṅgādayo pañca saṅgā na anupatanti. **Pamādamanuyuñjantī** ti ye pamādaṃ karonti nibbattenti, te taṃ anuyuñjanti nāma. **Dhanaṃ seṭṭhaṃva rakkhatī** ti muttāmaṇisārādiuttamadhanaṃ viya rakkhati. **Jhāyanto** ti lakkhaṇūpanijjhānena ca ārammaṇūpanijjhānena ca jhāyanto. Tattha **lakkhaṇūpanijjhānaṃ** nāma vipassanāmaggaphalāni. Vipassanā hi tīṇi lakkhaṇāni upanijjhāyatīti lakkhaṇūpanijjhānaṃ. Maggo vipassanāya āgatakiccaṃ sādhetīti lakkhaṇūpanijjhānaṃ. Phalaṃ tathalakkhaṇaṃ nirodhasaccaṃ upanijjhāyatīti lakkhaṇūpanijjhānaṃ. Aṭṭha samāpattiyo pana kasiṇārammaṇassa upanijjhāyanato **ārammaṇūpanijjhānan** ti veditabbā. **Paramaṃ** nāma arahattasukhaṃ adhippetanti. Chaṭṭhaṃ.

## 7. Samayasuttavaṇṇanā

#### 37

Sattame **sakkesū** ti “sakyā vata, bho kumārā” ti <small>(dī. ni. 1.267)</small> udānaṃ paṭicca sakkāti laddhanāmānaṃ rājakumārānaṃ nivāso ekopi janapado rūḷhīsaddena sakkāti vuccati. Tasmiṃ sakkesu janapade. **Mahāvane** ti sayaṃjāte aropime himavantena saddhiṃ ekābaddhe mahati vane. **Sabbeheva arahantehī** ti imaṃ suttaṃ kathitadivaseyeva pattaarahantehi.

Tatrāyaṃ anupubbikathā – sākiyakoliyā hi kira kapilavatthunagarassa ca koliyanagarassa ca antare rohiṇiṃ nāma nadiṃ eken’eva āvaraṇena bandhāpetvā sassāni kārenti. Atha jeṭṭhamūlamāse sassesu milāyantesu ubhayanagaravāsīnampi kammakārā sannipatiṃsu. Tattha koliyanagaravāsino āhaṃsu – “idaṃ udakaṃ ubhayato āhariyamānaṃ na tumhākaṃ, na amhākaṃ pahossati, amhākaṃ pana sassaṃ ekena udakeneva nipphajjissati, idaṃ udakaṃ amhākaṃ dethā” ti. Kapilavatthuvāsino āhaṃsu – “tumhesu koṭṭhe pūretvā ṭhitesu mayaṃ rattasuvaṇṇanīlamaṇikāḷakahāpaṇe ca gahetvā pacchipasibbakādihatthā na sakkhissāma tumhākaṃ gharadvāre vicarituṃ, amhākampi sassaṃ eken’eva udakena nipphajjissati, idaṃ udakaṃ amhākaṃ dethā” ti. “Na mayaṃ dassāmā” ti. “Mayampi na dassāmā” ti. Evaṃ kathaṃ vaḍḍhetvā eko uṭṭhāya ekassa pahāraṃ adāsi, sopi aññassāti evaṃ aññamaññaṃ paharitvā rājakulānaṃ jātiṃ ghaṭṭetvā kalahaṃ vaḍḍhayiṃsu.

Koliyakammakārā vadanti – “tumhe kapilavatthuvāsike gahetvā gajjatha, ye soṇasiṅgālādayo viya attano bhaginīhi saddhiṃ saṃvasiṃsu, etesaṃ hatthino ca assā ca phalakāvudhāni ca amhākaṃ kiṃ karissantī” ti? Sākiyakammakārā vadanti – “tumhe dāni kuṭṭhino dārake gahetvā gajjatha, ye anāthā niggatikā tiracchānā viya kolarukkhe vasiṃsu, etesaṃ hatthino ca assā ca phalakāvudhāni ca amhākaṃ kiṃ karissantī” ti? Te gantvā tasmiṃ kamme niyuttaamaccānaṃ kathesuṃ, amaccā rājakulānaṃ kathesuṃ. Tato sākiyā – “bhaginīhi saddhiṃ saṃvasitakānaṃ thāmañca balañca dassessāmā” ti yuddhasajjā nikkhamiṃsu. Koliyāpi – “kolarukkhavāsīnaṃ thāmañca balañca dassessāmā” ti yuddhasajjā nikkhamiṃsu.

Bhagavāpi rattiyā paccūsasamayeva mahākaruṇāsamāpattito uṭṭhāya lokaṃ volokento ime evaṃ yuddhasajje nikkhamante addasa. Disvā – “mayi gate ayaṃ kalaho vūpasammissati nu kho udāhu no” ti upadhārento – “ahamettha gantvā kalahavūpasamanatthaṃ tīṇi jātakāni kathessāmi, tato kalaho vūpasammissati. Atha sāmaggidīpanatthāya dve jātakāni kathetvā **attadaṇḍasuttaṃ** desessāmi. Desanaṃ sutvā ubhayanagaravāsinopi aḍḍhatiyāni aḍḍhatiyāni kumārasatāni dassanti, ahaṃ te pabbājessāmi, tadā mahāsamāgamo bhavissatī” ti sanniṭṭhānaṃ akāsi. Tasmā imesu yuddhasajjesu nikkhamantesu kassaci anārocetvā sayam eva pattacīvaram ādāya gantvā dvinnaṃ senānaṃ antare ākāse pallaṅkaṃ ābhujitvā chabbaṇṇarasmiyo vissajjetvā nisīdi.

Kapilavatthuvāsino Bhagavantaṃ disvāva, “amhākaṃ ñātiseṭṭho satthā āgato. Diṭṭho nu kho tena amhākaṃ kalahakaraṇabhāvo” ti cintetvā, “na kho pana sakkā Bhagavati āgate amhehi parassa sarīre satthaṃ pātetuṃ. Koliyanagaravāsino amhe hanantu vā bajjhantu vā” ti. Āvudhāni chaḍḍetvā, Bhagavantaṃ vanditvā, nisīdiṃsu. Koliyanagaravāsinopi tatheva cintetvā āvudhāni chaḍḍetvā, Bhagavantaṃ vanditvā, nisīdiṃsu.

Bhagavā jānantova, “kasmā āgatattha, mahārājā” ti pucchi? “Na, Bhagavā, titthakīḷāya na pabbatakīḷāya, na nadīkīḷāya, na giridassanatthaṃ, imasmiṃ pana ṭhāne saṅgāmaṃ paccupaṭṭhapetvā āgatamhā” ti. “Kiṃ nissāya vo kalaho, mahārājāti? Udakaṃ, bhanteti. Udakaṃ kiṃ agghati, mahārājāti? Appaṃ, bhanteti. Pathavī nāma kiṃ agghati, mahārājāti? Anagghā, bhanteti. Khattiyā kiṃ agghantīti? Khattiyā nāma anagghā, bhanteti. Appamūlaṃ udakaṃ nissāya kimatthaṃ anagghe khattiye nāsetha, mahārāja, kalahe assādo nāma natthi, kalahavasena, mahārāja, aṭṭhāne veraṃ katvā ekāya rukkhadevatāya kāḷasīhena saddhiṃ baddhāghāto sakalampi imaṃ kappaṃ anuppattoyevāti vatvā **phandanajātakaṃ** <small>(jā. 1.13.14 ādayo)</small> kathesi”. Tato “parapattiyena nāma, mahārāja, na bhavitabbaṃ. Parapattiyā hutvā hi ekassa sasakassa kathāya tiyojanasahassavitthate himavante catuppadagaṇā mahāsamuddaṃ pakkhandino ahesuṃ. Tasmā parapattiyena na bhavitabban” ti vatvā, **pathavīundriyajātakaṃ** kathesi. Tato “kadāci, mahārāja, dubbalopi mahābalassa randhaṃ vivaraṃ passati, kadāci mahābalo dubbalassa. Laṭukikāpi hi sakuṇikā hatthināgaṃ ghātesī” ti **laṭukikajātakaṃ** <small>(jā. 1.5.39 ādayo)</small> kathesi. Evaṃ kalahavūpasamanatthāya tīṇi jātakāni kathetvā sāmaggiparidīpanatthāya dve jātakāni kathesi. Kathaṃ? “Samaggānañhi, mahārāja, koci otāraṃ nāma passituṃ na sakkotīti vatvā, **rukkhadhammajātakaṃ** <small>(jā. 1.1.74)</small> kathesi. Tato “samaggānaṃ, mahārāja, koci vivaraṃ dassituṃ na sakkhi. Yadā pana aññamaññaṃ vivādamakaṃsu, atha te nesādaputto jīvitā voropetvā ādāya gato ti vivāde assādo nāma natthī” ti vatvā, **vaṭṭakajātakaṃ** <small>(jā. 1.1.118)</small> kathesi. Evaṃ imāni pañca jātakāni kathetvā avasāne **attadaṇḍasuttaṃ** <small>(su. ni. 941 ādayo)</small> kathesi.

Rājāno pasannā – “sace satthā nāgamissa, mayaṃ sahatthā aññamaññaṃ vadhitvā lohitanadiṃ pavattayissāma. Amhākaṃ puttabhātaro ca gehadvāre na passeyyāma, sāsanapaṭisāsanampi no āharaṇako nābhavissa. Satthāraṃ nissāya no jīvitaṃ laddhaṃ. Sace pana satthā āgāraṃ ajjhāvasissa dīpasahassadvayaparivāraṃ catumahādīparajjamassa hatthagataṃ abhavissa, atirekasahassaṃ kho pan’assa puttā abhavissaṃsu, tato khattiyaparivāro avicarissa. Taṃ kho pan’esa sampattiṃ pahāya nikkhamitvā sambodhiṃ patto. Idānipi khattiyaparivāroyeva vicaratū” ti ubhayanagaravāsino aḍḍhatiyāni aḍḍhatiyāni kumārasatāni adaṃsu. Bhagavā pi te pabbājetvā mahāvanaṃ agamāsi. Tesaṃ garugāravena na attano ruciyā pabbajitānaṃ anabhirati uppajji. Purāṇadutiyikāyopi tesaṃ – “ayyaputtā ukkaṇṭhantu, gharāvāso na saṇṭhātī” ti ādīni vatvā sāsanaṃ pesenti. Te ca atirekataraṃ ukkaṇṭhiṃsu.

Bhagavā āvajjento tesaṃ anabhiratibhāvaṃ ñatvā – “ime bhikkhū mādisena buddhena saddhiṃ ekato vasantā ukkaṇṭhanti, handa nesaṃ kuṇāladahassa vaṇṇaṃ kathetvā tattha netvā anabhiratiṃ vinodemī” ti kuṇāladahassa vaṇṇaṃ kathesi. Te taṃ daṭṭhukāmā ahesuṃ. Daṭṭhukāmattha, bhikkhave, kuṇāladahanti? Āma Bhagavāti. Yadi evaṃ etha gacchāmāti. Iddhimantānaṃ Bhagavā gamanaṭṭhānaṃ mayaṃ kathaṃ gamissāmāti. Tumhe gantukāmā hotha, ahaṃ mamānubhāvena gahetvā gamissāmīti. Sādhu, bhanteti. Bhagavā pañca bhikkhusatāni gahetvā ākāse uppatitvā kuṇāladahe patiṭṭhāya te bhikkhū āha – “bhikkhave, imasmiṃ kuṇāladahe yesaṃ macchānaṃ nāmaṃ na jānātha mamaṃ pucchathā” ti.

Te pucchiṃsu. Bhagavā pucchitaṃ pucchitaṃ kathesi. Na kevalañ ca, macchānaṃyeva, tasmiṃ vanasaṇḍe rukkhānampi pabbatapāde dvipadacatuppadasakuṇānampi nāmāni pucchāpetvā kathesi. Atha dvīhi sakuṇehi mukhatuṇḍakena ḍaṃsitvā gahitadaṇḍake nisinno kuṇālasakuṇarājā purato pacchato ubhosu ca passesu sakuṇasaṅghaparivuto āgacchati. Bhikkhū taṃ disvā – “esa, bhante, imesaṃ sakuṇānaṃ rājā bhavissati, parivārā ete etassā” ti maññāmāti. Evametaṃ, bhikkhave, ayam pi mameva vaṃso mama paveṇīti. Idāni tāva mayaṃ, bhante, ete sakuṇe passāma. Yaṃ pana Bhagavā “ayampi mameva vaṃso mama paveṇī” ti āha, taṃ sotukāmamhāti. Sotukāmattha, bhikkhaveti? Āma Bhagavāti. Tena hi suṇāthāti tīhi gāthāsatehi maṇḍetvā **kuṇālajātakaṃ** <small>(jā. 2.21.kuṇālajātaka)</small> kathento anabhiratiṃ vinodesi. Desanāpariyosāne sabbe pi sotāpattiphale patiṭṭhahiṃsu, maggeneva ca nesaṃ iddhipi āgatā. Bhagavā “hotu tāva ettakaṃ tesaṃ bhikkhūnan” ti ākāse uppatitvā mahāvanameva agamāsi. Tepi bhikkhū gamanakāle dasabalassa ānubhāvena gantvā āgamanakāle attano ānubhāvena Bhagavantaṃ parivāretvā mahāvane otariṃsu.

Bhagavā paññattāsane nisīditvā te bhikkhū āmantetvā – “etha, bhikkhave, nisīdatha. Uparimaggattayavajjhānaṃ vo kilesānaṃ kammaṭṭhānaṃ kathessāmī” ti kammaṭṭhānaṃ kathesi. Bhikkhū cintayiṃsu – “Bhagavā amhākaṃ anabhiratabhāvaṃ ñatvā kuṇāladahaṃ netvā anabhiratiṃ vinodesi, tattha sotāpattiphalaṃ pattānaṃ no idāni idha tiṇṇaṃ maggānaṃ kammaṭṭhānaṃ adāsi, na kho pana amhehi ‘sotāpannā mayan’ ti vītināmetuṃ vaṭṭati, purisapurisehi no bhavituṃ vaṭṭatī” ti te dasabalassa pāde vanditvā uṭṭhāya nisīdanaṃ papphoṭetvā visuṃ visuṃ pabbhārarukkhamūlesu nisīdiṃsu.

Bhagavā cintesi – “ime bhikkhū pakatiyāpi avissaṭṭhakammaṭṭhānā, laddhupāyassa pana bhikkhuno kilamanakāraṇaṃ nāma natthi. Gacchantā gacchantā ca vipassanaṃ vaḍḍhetvā arahattaṃ patvā ‘attanā paṭividdhaguṇaṃ ārocessāmā’ ti mama santikaṃ āgamissanti. Etesu āgatesu dasasahassacakkavāḷadevatā ekacakkavāḷe sannipatissanti, mahāsamayo bhavissati, vivitte okāse mayā nisīdituṃ vaṭṭatī” ti tato vivitte okāse buddhāsanaṃ paññāpetvā nisīdi.

Sabbapaṭhamaṃ kammaṭṭhānaṃ gahetvā gatatthero saha paṭisambhidāhi arahattaṃ pāpuṇi. **Tato aparo tato aparo** ti pañcasatāpi paduminiyaṃ padumāni viya vikasiṃsu. Sabbapaṭhamaṃ arahattaṃ pattabhikkhu “bhagavato ārocessāmī” ti pallaṅkaṃ vinibbhujitvā nisīdanaṃ papphoṭetvā uṭṭhāya dasabalābhimukho ahosi. **Evaṃ aparopi aparopī** ti pañcasatā bhattasālaṃ pavisantā viya paṭipāṭiyāva āgamiṃsu. Paṭhamaṃ āgato vanditvā nisīdanaṃ paññāpetvā, ekamantaṃ nisīditvā, paṭividdhaguṇaṃ ārocetukāmo “atthi nu kho añño koci? Natthī” ti nivattitvā āgatamaggaṃ olokento aparampi addasa aparampi addasayevāti sabbe pi te āgantvā ekamantaṃ nisīditvā, ayaṃ imassa harāyamāno na kathesi, ayaṃ imassa harāyamāno na kathesi. Khīṇāsavānaṃ kira dve ākārā honti – “aho vata mayā paṭividdhaguṇaṃ sadevako loko khippameva paṭivijjheyyā” ti cittaṃ uppajjati. Paṭividdhabhāvaṃ pana nidhiladdhapuriso viya na aññassa ārocetukāmā honti.

Evaṃ osaṭamatte pana tasmiṃ ariyamaṇḍale pācīnayugandharaparikkhepato abbhā mahikā dhūmo rajo rāhūti, imehi upakkilesehi vippamuttaṃ buddhuppādapaṭimaṇḍitassa lokassa rāmaṇeyyakadassanatthaṃ pācīnadisāya ukkhittarajatamayamahāādāsamaṇḍalaṃ viya, nemivaṭṭiyaṃ gahetvā, parivattiyamānarajatacakkasassirikaṃ puṇṇacandamaṇḍalaṃ ullaṅghitvā, anilapathaṃ paṭipajjittha. Iti evarūpe khaṇe laye muhutte Bhagavā sakkesu viharati kapilavatthusmiṃ mahāvane mahatā bhikkhusaṅghena saddhiṃ pañcamattehi bhikkhusatehi sabbeh’eva arahantehi.

Tattha Bhagavā pi mahāsammatassa vaṃse uppanno, tepi pañcasatā bhikkhū mahāsammatassa kule uppannā. Bhagavā pi khattiyagabbhe jāto, tepi khattiyagabbhe jātā. Bhagavā pi rājapabbajito, tepi rājapabbajitā. Bhagavā pi setacchattaṃ pahāya hatthagataṃ cakkavattirajjaṃ nissajjitvā pabbajito, tepi setacchattaṃ pahāya hatthagatāni rajjāni vissajjitvā pabbajitā. Iti Bhagavā parisuddhe okāse, parisuddhe rattibhāge, sayaṃ parisuddho parisuddhaparivāro, vītarāgo vītarāgaparivāro, vītadoso vītadosaparivāro, vītamoho vītamohaparivāro, nittaṇho nittaṇhaparivāro, nikkileso nikkilesaparivāro, santo santaparivāro, danto dantaparivāro, mutto muttaparivāro, ativiya virocatīti. Vaṇṇabhūmi nāmesā, yattakaṃ sakkoti, tattakaṃ vattabbaṃ. Iti ime bhikkhū sandhāya vuttaṃ, “pañcamattehi bhikkhusatehi sabbeh’eva arahantehī” ti.

**Yebhuyyenā** ti bahutarā sannipatitā, mandā na sannipatitā asaññī arūpāvacaradevatā samāpannadevatāyo ca. Tatrāyaṃ sannipātakkamo – mahāvanassa kira sāmantā devatā caliṃsu, “āyāma bho! Buddhadassanaṃ nāma bahūpakāraṃ, dhammassavanaṃ bahūpakāraṃ, bhikkhusaṅghadassanaṃ bahūpakāraṃ. Āyāma āyāmā” ti! Mahāsaddaṃ kurumānā āgantvā bhagavantañca taṃmuhuttaṃ arahattappattakhīṇāsave ca vanditvā ekamantaṃ aṭṭhaṃsu. Eten’eva upāyena tāsaṃ tāsaṃ saddaṃ sutvā saddantaraaḍḍhagāvutagāvutaaḍḍhayojanayojanādivasena tiyojanasahassavitthate himavante, tikkhattuṃ tesaṭṭhiyā nagarasahassesu, navanavutiyā doṇamukhasatasahassesu, chanavutiyā paṭṭanakoṭisatasahassesu, chapaṇṇāsāya ratanākaresūti sakalajambudīpe, pubbavidehe, aparagoyāne, uttarakurumhi, dvīsu parittadīpasahassesūti sakalacakkavāḷe, tato dutiyatatiyacakkavāḷeti evaṃ dasasahassacakkavāḷesu devatā sannipatitāti veditabbā. Dasasahassacakkavāḷañhi idha dasalokadhātuyoti adhippetaṃ. Tena vuttaṃ – “dasahi ca lokadhātūhi devatā yebhuyyena sannipatitā hontī” ti.

Evaṃ sannipatitāhi devatāhi sakalacakkavāḷagabbhaṃ yāva brahmalokā sūcighare nirantaraṃ pakkhittasūcīhi viya paripuṇṇaṃ hoti. Tattha brahmalokassa evaṃ uccattanaṃ veditabbaṃ – lohapāsāde kira sattakūṭāgārasamo pāsāṇo brahmaloke ṭhatvā adho khitto catūhi māsehi pathaviṃ pāpuṇāti. Evaṃ mahante okāse yathā heṭṭhā ṭhatvā khittāni pupphāni vā dhūmo vā upari gantuṃ, upari vā ṭhatvā khittasāsapā heṭṭhā otarituṃ antaraṃ na labhanti, evaṃ nirantarā devatā ahesuṃ. Yathā kho pana cakkavattirañño nisinnaṭṭhānaṃ asambādhaṃ hoti, āgatāgatā mahesakkhā khattiyā okāsaṃ labhantiyeva, parato parato pana atisambādhaṃ hoti. Evam eva Bhagavato nisinnaṭṭhānaṃ asambādhaṃ, āgatāgatā mahesakkhā devā ca brahmāno ca okāsaṃ labhantiyeva. Api sudaṃ Bhagavato āsannāsannaṭṭhāne vālagganittudanamatte padese dasa pi vīsatipi devā sukhume attabhāve māpetvā aṭṭhaṃsu. Sabbaparato saṭṭhi saṭṭhi devatā aṭṭhaṃsu.

**Suddhāvāsakāyikānan** ti suddhāvāsavāsīnaṃ. Suddhāvāsā nāma suddhānaṃ anāgāmikhīṇāsavānaṃ āvāsā pañca brahmalokā. **Etadahosī** ti kasmā ahosi? Te kira brahmāno samāpattiṃ samāpajjitvā yathā paricchedena vuṭṭhitā brahmabhavanaṃ olokentā pacchābhatte bhattagehaṃ viya suññataṃ addasaṃsu. Tato “kuhiṃ brahmāno gatā” ti āvajjantā mahāsamāgamaṃ ñatvā – “ayaṃ samāgamo mahā, mayaṃ ohīnā, ohīnakānaṃ pana okāso dullabho hoti, tasmā gacchantā atucchahatthā hutvā ekekaṃ gāthaṃ abhisaṅkharitvā gacchāma. Tāya mahāsamāgame ca attano āgatabhāvaṃ jānāpessāma, dasabalassa ca vaṇṇaṃ bhāsissāmā” ti. Iti tesaṃ samāpattito uṭṭhāya āvajjitattā etad ahosi.

**Bhagavato purato pāturahesun** ti pāḷiyaṃ Bhagavato santike abhimukhaṭṭhāneyeva otiṇṇā viya katvā vuttā, na kho pan’ettha evaṃ attho veditabbo. Te pana brahmaloke ṭhitāyeva gāthā abhisaṅkharitvā eko puratthimacakkavāḷamukhavaṭṭiyaṃ otari, eko dakkhiṇacakkavāḷamukhavaṭṭiyaṃ, eko pacchimacakkavāḷamukhavaṭṭiyaṃ, eko uttaracakkavāḷamukhavaṭṭiyaṃ otari. Tato puratthimacakkavāḷamukhavaṭṭiyaṃ otiṇṇabrahmā nīlakasiṇaṃ samāpajjitvā nīlarasmiyo vissajjetvā dasasahassacakkavāḷadevatānaṃ maṇivammaṃ paṭimuñcanto viya attano āgatabhāvaṃ jānāpetvā buddhavīthi nāma kenaci uttarituṃ na sakkā, tasmā mahatiyā buddhavīthiyāva āgantvā Bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho attanā abhisaṅkhataṃ gāthaṃ abhāsi.

Dakkhiṇacakkavāḷamukhavaṭṭiyaṃ otiṇṇabrahmā pītakasiṇaṃ samāpajjitvā suvaṇṇapabhaṃ muñcitvā dasasahassacakkavāḷadevatānaṃ suvaṇṇapaṭaṃ pārupanto viya attano āgatabhāvaṃ jānāpetvā tatheva akāsi. Pacchimacakkavāḷamukhavaṭṭiyaṃ otiṇṇabrahmā lohitakasiṇaṃ samāpajjitvā lohitakarasmiyo muñcitvā dasasahassacakkavāḷadevatānaṃ rattavarakambalena parikkhipanto viya attano āgatabhāvaṃ jānāpetvā tatheva akāsi. Uttaracakkavāḷamukhavaṭṭiyaṃ otiṇṇabrahmā odātakasiṇaṃ samāpajjitvā odātarasmiyo vissajjetvā dasasahassacakkavāḷadevatānaṃ sumanakusumapaṭaṃ pārupanto viya attano āgatabhāvaṃ jānāpetvā tatheva akāsi.

Pāḷiyaṃ pana **bhagavato purato pāturahesuṃ. Atha kho tā devatā Bhagavantaṃ abhivādetvā ekamantaṃ aṭṭhaṃsū** ti evaṃ ekakkhaṇe viya purato pātubhāvo ca abhivādetvā ekamantaṃ ṭhitabhāvo ca vutto, so iminā anukkamena ahosi, ekato katvā pana dassito. Gāthābhāsanaṃ pana pāḷiyampi visuṃ visuṃyeva vuttaṃ.

Tattha **mahāsamayo** ti mahāsamūho. **Pavanaṃ** vuccati vanasaṇḍo. Ubhayenapi Bhagavā “imasmiṃ pana vanasaṇḍe ajja mahāsamūho sannipāto” ti āha. Tato yesaṃ so sannipāto, te dassetuṃ **devakāyā samāgatā** ti āha. Tattha **devakāyā** ti devaghaṭā. **Āgatamha imaṃ dhammasamayan** ti evaṃ samāgate devakāye disvā mayampi imaṃ dhammasamūhaṃ āgatā. Kiṃ kāraṇā? **Dakkhitāye aparājitasaṅghan** ti kenaci aparājitaṃ ajjeva tayo māre madditvā vijitasaṅgāmaṃ imaṃ aparājitasaṅghaṃ dassanatthāya āgatamhāti attho. So pana, brahmā, imaṃ gāthaṃ bhāsitvā, Bhagavantaṃ abhivādetvā, puratthimacakkavāḷamukhavaṭṭiyaṃ yeva aṭṭhāsi.

Atha dutiyo vuttanayen’eva āgantvā abhāsi. Tattha **tatra bhikkhavo** ti tasmiṃ sannipātaṭṭhāne bhikkhū. **Samādahaṃsū** ti samādhinā yojesuṃ. **Cittamattano ujukaṃ akaṃsū** ti attano citte sabbe vaṅkakuṭilajimhabhāve haritvā ujukaṃ akariṃsu. **Sārathīva nettāni gahetvā** ti yathā samappavattesu sindhavesu odhastapatodo sārathī sabbayottāni gahetvā acodento avārento tiṭṭhati, evaṃ chaḷaṅgupekkhāya samannāgatā guttadvārā sabbepete pañcasatā bhikkhū indriyāni rakkhanti paṇḍitā, ete daṭṭhuṃ idhāgatamhā Bhagavāti, sopi gantvā yathāṭhāneyeva aṭṭhāsi.

Atha tatiyo vuttanayen’eva āgantvā abhāsi. Tattha **chetvā khīlan** ti rāgadosamohakhīlaṃ chinditvā. **Palighan** ti rāgadosamohapalighameva. **Indakhīlan** ti rāgadosamohaindakhīlameva. **Ūhacca manejā** ti ete taṇhāejāya anejā bhikkhū indakhīlaṃ ūhacca samūhanitvā catūsu disāsu appaṭihatacārikaṃ caranti. **Suddhā** ti nirupakkilesā. **Vimalā** ti nimmalā. Idaṃ tass’eva vevacanaṃ. **Cakkhumatā** ti pañcahi cakkhūhi cakkhumantena. **Sudantā** ti cakkhutopi dantā sotatopi ghānatopi jivhātopi kāyatopi manatopi dantā. **Susunāgā** ti taruṇanāgā. Tatrāyaṃ vacanattho – chandādīhi na gacchantīti **nāgā**, tena tena maggena pahīne kilese na āgacchantīti nāgā, nānappakāraṃ āguṃ na karontīti nāgā. Ayam ettha saṅkhepo, vitthāro pana mahāniddese <small>(mahāni. 80)</small> vuttanayen’eva veditabbo.

Api ca –

> “Āguṃ na karoti kiñci loke,  
> Sabbasaṃyoga visajja bandhanāni;  
> Sabbattha na sajjatī vimutto,  
> Nāgo tādi pavuccate tathattā” ti. –

Evamettha attho veditabbo. **Susunāgā** ti susū nāgā, susunāgabhāvasampattiṃ pattāti attho. Te evarūpe anuttarena yoggācariyena damite taruṇanāge dassanāya āgatamha Bhagavāti. So pi gantvā yathāṭhāneyeva aṭṭhāsi.

Atha catuttho vuttanayen’eva āgantvā abhāsi. Tattha **gatāse** ti nibbematikasaraṇagamanena gatā. So pi gantvā yathāṭhāneyeva aṭṭhāsīti. Sattamaṃ.

## 8. Sakalikasuttavaṇṇanā

#### 38

Aṭṭhame **maddakucchismin** ti evaṃnāmake uyyāne. Tañ hi Ajātasattumhi kucchigate tassa mātarā – “ayaṃ mayhaṃ kucchigato gabbho rañño sattu bhavissati. Kiṃ me iminā” ti? Gabbhapātanatthaṃ kucchi maddāpitā. Tasmā “maddakucchī” ti saṅkhaṃ gataṃ. Migānaṃ pana abhayavāsatthāya dinnattā **migadāyo** ti vuccati.

**Tena kho pana samayenā** ti ettha ayaṃ anupubbikathā – devadatto hi Ajātasattuṃ nissāya dhanuggahe ca dhanapālakañca payojetvāpi Tathāgatassa jīvitantarāyaṃ kātuṃ asakkonto “sahattheneva māressāmī” ti gijjhakūṭapabbataṃ abhiruhitvā mahantaṃ kūṭāgārappamāṇaṃ silaṃ ukkhipitvā, “samaṇo Gotamo cuṇṇavicuṇṇo hotū” ti pavijjhi. Mahāthāmavā kiresa pañcannaṃ hatthīnaṃ balaṃ dhāreti. Aṭṭhānaṃ kho pan’etaṃ, yaṃ buddhānaṃ parūpakkamena jīvitantarāyo bhaveyyāti taṃ Tathāgatassa sarīrābhimukhaṃ āgacchantaṃ ākāse aññā silā uṭṭhahitvā sampaṭicchi. Dvinnaṃ silānaṃ sampahārena mahanto pāsāṇassa sakalikā uṭṭhahitvā Bhagavato piṭṭhipādapariyantaṃ abhihani, pādo mahāpharasunā pahato viya samuggatalohitena lākhārasamakkhito viya ahosi. Bhagavā uddhaṃ ulloketvā devadattaṃ etad avoca – “bahu tayā moghapurisa, apuññaṃ pasutaṃ, yo tvaṃ paduṭṭhacitto vadhakacitto Tathāgatassa lohitaṃ uppādesī” ti. Tato paṭṭhāya Bhagavato aphāsu jātaṃ. Bhikkhū cintayiṃsu – “ayaṃ vihāro ujjaṅgalo visamo, bahūnaṃ khattiyādīnañceva pabbajitānañca anokāso” ti. Te tathāgataṃ mañcasivikāya ādāya maddakucchiṃ nayiṃsu. Tena vuttaṃ – “tena kho pana samayena Bhagavato pādo sakalikāya khato hotī” ti.

**Bhusā** ti balavatiyo. **Sudan** ti nipātamattaṃ. **Dukkhan** ti sukhapaṭikkhepo. **Tibbā** ti bahalā. **Kharā** ti pharusā. **Kaṭukā** ti tikhiṇā. **Asātā** ti amadhurā. Na tāsu mano appeti, na tā manaṃ appāyanti vaḍḍhentīti **amanāpā. Sato sampajāno** ti vedanādhivāsanasatisampajaññena samannāgato hutvā. **Avihaññamāno** ti apīḷiyamāno, samparivattasāyitāya vedanānaṃ vasaṃ agacchanto.

**Sīhaseyyan** ti ettha kāmabhogiseyyā, petaseyyā, sīhaseyyā, tathāgataseyyāti catasso seyyā. Tattha “yebhuyyena, bhikkhave, kāmabhogī sattā vāmena passena sentī” ti ayaṃ kāmabhogiseyyā. Tesu hi yebhuyyena dakkhiṇapassena sayāno nāma natthi. “Yebhuyyena, bhikkhave, petā uttānā sentī” ti ayaṃ petaseyyā. Appamaṃsalohitattā hi aṭṭhisaṅghāṭajaṭitā ekena passena sayituṃ na sakkonti, uttānāva senti. “Yebhuyyena, bhikkhave, sīho migarājā naṅguṭṭhaṃ antarasatthimhi anupakkhipitvā dakkhiṇena passena setī” ti ayaṃ sīhaseyyā. Tejussadattā hi sīho migarājā dve purimapāde ekasmiṃ, ‘pacchimapāde ekasmiṃ ṭhāne ṭhapetvā naṅguṭṭhaṃ antarasatthimhi pakkhipitvā purimapādapacchimapādanaṅguṭṭhānaṃ ṭhitokāsaṃ sallakkhetvā dvinnaṃ purimapādānaṃ matthake sīsaṃ ṭhapetvā sayati, divasampi sayitvā pabujjhamāno na utrasanto pabujjhati, sīsaṃ pana ukkhipitvā purimapādādīnaṃ ṭhitokāsaṃ sallakkheti’. Sace kiñci ṭhānaṃ vijahitvā ṭhitaṃ hoti, “nayidaṃ tuyhaṃ jātiyā, na sūrabhāvassa anurūpan” ti anattamano hutvā tatth’eva sayati, na gocarāya pakkamati. Avijahitvā ṭhite pana “tuyhaṃ jātiyā ca sūrabhāvassa ca anurūpamidan” ti haṭṭhatuṭṭho uṭṭhāya sīhavijambhitaṃ vijambhitvā kesarabhāraṃ vidhunitvā tikkhattuṃ sīhanādaṃ naditvā gocarāya pakkamati. Catutthajjhānaseyyā pana “tathāgataseyyā” ti vuccati. Tāsu idha sīhaseyyā āgatā. Ayañ hi tejussadairiyāpathattā uttamaseyyā nāma.

**Pāde pādan** ti dakkhiṇapāde vāmapādaṃ. **Accādhāyā** ti atiādhāya, īsakaṃ atikkamma ṭhapetvā. Gopphakena hi gopphake jāṇunā vā jāṇumhi saṅghaṭṭiyamāne abhiṇhaṃ vedanā uppajjati, cittaṃ ekaggaṃ na hoti, seyyā aphāsukā hoti. Yathā na saṅghaṭṭeti, evaṃ atikkamma ṭhapite vedanā nuppajjati, cittaṃ ekaggaṃ hoti, seyyā phāsu hoti. Tasmā evaṃ nipajji. **Sato sampajāno** ti sayanapariggāhakasatisampajaññena samannāgato. “Uṭṭhānasaññan” ti pan’ettha na vuttaṃ, gilānaseyyā hesā Tathāgatassa.

**Sattasatā** ti imasmiṃ sutte sabbāpi tā devatā gilānaseyyaṭṭhānaṃ āgatā. **Udānaṃ udānesī** ti gilānaseyyaṃ āgatānaṃ domanassena bhavitabbaṃ siyā. Imāsaṃ pana Tathāgatassa vedanādhivāsanaṃ disvā, “aho buddhānaṃ mahānubhāvatā! Evarūpāsu nāma vedanāsu vattamānāsu vikāramattampi natthi, sirīsayane alaṅkaritvā ṭhapitasuvaṇṇarūpakaṃ viya aniñjamānena kāyena nipanno, idānissa adhikataraṃ mukhavaṇṇo virocati, ābhāsampanno puṇṇacando viya sampati vikasitaṃ viya ca aravindaṃ assa mukhaṃ sobhati, kāyepi vaṇṇāyatanaṃ idāni susammaṭṭhakañcanaṃ viya vippasīdatī” ti udānaṃ udapādi.

**Nāgo vata bho** ti, ettha **bho** ti dhammālapanaṃ. Balavantaṭṭhena **nāgo. Nāgavatā** ti nāgabhāvena. **Sīho vatā** ti ādīsu asantāsanaṭṭhena **sīho**. Byattaparicayaṭṭhena kāraṇākāraṇajānanena vā **ājānīyo**. Appaṭisamaṭṭhena **nisabho**. Gavasatajeṭṭhako hi usabho, gavasahassajeṭṭhako vasabho, gavasatasahassajeṭṭhako nisabhoti vuccati. Bhagavā pana appaṭisamaṭṭhena āsabhaṃ ṭhānaṃ paṭijānāti. Tenevatthena idha “nisabho” ti vutto. Dhuravāhaṭṭhena **dhorayho**. Nibbisevanaṭṭhena **danto**.

**Passā** ti aniyamitāṇatti. **Samādhin** ti arahattaphalasamādhiṃ. **Suvimuttan** ti phalavimuttiyā suvimuttaṃ. Rāgānugataṃ pana cittaṃ abhinataṃ nāma hoti, dosānugataṃ apanataṃ. Tadubhayapaṭikkhepena **na cābhinataṃ na cāpanatan** ti āha. **Na ca sasaṅkhāraniggayhavāritagatan** ti na sasaṅkhārena sappayogena kilese niggahetvā vāritavataṃ, kilesānaṃ pana chinnattā vataṃ phalasamādhinā samāhitanti attho. **Atikkamitabban** ti viheṭhetabbaṃ ghaṭṭetabbaṃ. **Adassanā** ti aññāṇā. Aññāṇī hi andhabālova evarūpe satthari aparajjheyyāti devadattaṃ ghaṭṭayamānā vadanti.

**Pañcavedā** ti itihāsapañcamānaṃ vedānaṃ dhārakā. **Sataṃ saman** ti vassasataṃ. **Tapassī** ti tapanissitakā hutvā. **Caran** ti carantā. **Na sammāvimuttan** ti sacepi evarūpā brāhmaṇā vassasataṃ caranti, cittañca nesaṃ sammā vimuttaṃ na hoti. **Hīnattarūpā na pāraṃ gamā te** ti hīnattasabhāvā te nibbānaṅgamā na honti. “Hīnattharūpā” tipi pāṭho, hīnatthajātikā parihīnatthāti attho. **Taṇhādhipannā** ti taṇhāya ajjhotthaṭā. **Vatasīlabaddhā** ti ajavatakukkuravatādīhi ca vatehi tādiseheva ca sīlehi baddhā. **Lūkhaṃ tapan** ti pañcātapatāpanaṃ kaṇṭakaseyyādikaṃ tapaṃ. Idāni sā devatā sāsanassa niyyānikabhāvaṃ kathentī **na mānakāmassā** ti ādim āha. Taṃ vuttatthamevāti. Aṭṭhamaṃ.

## 9. Paṭhamapajjunnadhītusuttavaṇṇanā

#### 39

Navame **pajjunnassa dhītā** ti pajjunnassa nāma vassavalāhakadevarañño cātumahārājikassa dhītā. **Abhivande** ti Bhagavā tumhākaṃ pāde vandāmi. **Cakkhumatā** ti pañcahi cakkhūhi cakkhumantena tathāgatena. **Dhammo anubuddho** ti, “idaṃ mayā pubbe paresaṃ santike kevalaṃ sutaṃ yeva āsī” ti vadati. **Sāhaṃ dānī** ti, sā ahaṃ idāni. **Sakkhi jānāmī** ti, paṭivedhavasena paccakkhameva jānāmi. **Vigarahantā** ti, “hīnakkharapadabyañjano” ti vā “aniyyāniko” ti vā evaṃ garahantā. **Roruvan** ti, dve roruvā – dhūmaroruvo ca jālaroruvo ca. Tattha dhūmaroruvo visuṃ hoti, jālaroruvoti pana avīcimahānirayassevetaṃ nāmaṃ. Tattha hi sattā aggimhi jalante jalante punappunaṃ ravaṃ ravanti, tasmā so “roruvo” ti vuccati. **Ghoran** ti dāruṇaṃ. **Khantiyā upasamena upetā** ti ruccitvā khamāpetvā gahaṇakhantiyā ca rāgādiupasamena ca upetāti. Navamaṃ.

## 10. Dutiyapajjunnadhītusuttavaṇṇanā

#### 40

Dasame **dhammañcā** ti ca saddena saṅghañca, iti tīṇi ratanāni namassamānā idhāgatāti vadati. **Atthavatī** ti, atthavatiyo. **Bahunāpi kho tan** ti yaṃ dhammaṃ sā abhāsi, taṃ dhammaṃ bahunāpi pariyāyena ahaṃ vibhajeyyaṃ. **Tādiso dhammo** ti, tādiso hi ayaṃ Bhagavā dhammo, taṃsaṇṭhito tappaṭibhāgo bahūhi pariyāyehi vibhajitabbayuttakoti dasseti. **Lapayissāmī** ti, kathayissāmi. **Yāvatā me manasā pariyattan** ti yattakaṃ mayā manasā pariyāpuṭaṃ, tassatthaṃ divasaṃ avatvā madhupaṭalaṃ pīḷentī viya muhutteneva saṃkhittena kathessāmi. Sesaṃ uttānamevāti. Dasamaṃ.

{{<eop>}}Satullapakāyikavaggo catuttho.{{</eop>}}

{{<subtitle>}}5. Ādittavaggo{{</subtitle>}}

## 1. Ādittasuttavaṇṇanā

#### 41

Ādittavaggassa paṭhame **jarāya maraṇena cā** ti desanāsīsametaṃ, rāgādīhi pana ekādasahi aggīhi loko ādittova. **Dānenā** ti dānacetanāya. **Dinnaṃ hoti sunīhatan** ti dānapuññacetanāhi dāyakasseva hoti gharasāmikassa viya nīhatabhaṇḍakaṃ, tenetaṃ vuttaṃ. **Corā harantī** ti adinne bhoge corāpi haranti rājānopi, aggipi ḍahati, ṭhapitaṭṭhānepi nassanti. **Antenā** ti maraṇena. **Sarīraṃ sapariggahan** ti sarīrañceva corādīnaṃ vasena avinaṭṭhabhoge ca. **Saggamupetī** ti vessantaramahārājādayo viya sagge nibbattatīti. Paṭhamaṃ.

## 2. Kiṃdadasuttavaṇṇanā

#### 42

Dutiye **annado** ti yasmā atibalavāpi dve tīṇi bhattāni abhutvā uṭṭhātuṃ na sakkoti, bhutvā pana dubbalopi hutvā balasampanno hoti, tasmā “annado balado” ti āha. **Vatthado** ti yasmā surūpopi duccoḷo vā acoḷo vā virūpo hoti ohīḷito duddasiko, vatthacchanno devaputto viya sobhati, tasmā “vatthado hoti vaṇṇado” ti āha. **Yānado** ti hatthiyānādīnaṃ dāyako. Tesu pana –

> “Na hatthiyānaṃ samaṇassa kappati,  
> Na assayānaṃ, na rathena yātuṃ;  
> Idañca yānaṃ samaṇassa kappati,  
> Upāhanā rakkhato sīlakhandhan” ti.

Tasmā chattupāhanakattarayaṭṭhimañcapīṭhānaṃ dāyako, yo ca maggaṃ sodheti, nisseṇiṃ karoti, setuṃ karoti, nāvaṃ paṭiyādeti, sabbopi yānadova hoti. **Sukhado hotī** ti yānassa sukhāvahanato sukhado nāma hoti. **Cakkhudo** ti andhakāre cakkhumantānampi rūpadassanābhāvato dīpado cakkhudo nāma hoti, anuruddhatthero viya dibbacakkhu sampadampi labhati.

**Sabbadado hotī ti** sabbesaṃ yeva balādīnaṃ dāyako hoti. Dve tayo gāme piṇḍāya caritvā kiñci aladdhā āgatassāpi sītalāya pokkharaṇiyā nhāyitvā patissayaṃ pavisitvā muhuttaṃ mañce nipajjitvā uṭṭhāya nisinnassa hi kāye balaṃ āharitvā pakkhittaṃ viya hoti. Bahi vicarantassa ca kāye vaṇṇāyatanaṃ vātātapehi jhāyati, patissayaṃ pavisitvā dvāraṃ pidhāya muhuttaṃ nipannassa ca visabhāgasantati vūpasammati, sabhāgasantati okkamati, vaṇṇāyatanaṃ āharitvā pakkhittaṃ viya hoti. Bahi vicarantassa pāde kaṇṭako vijjhati, khāṇu paharati, sarīsapādiparissayo c’eva corabhayañca uppajjati, patissayaṃ pavisitvā dvāraṃ pidhāya nipannassa sabbete parissayā na honti, dhammaṃ sajjhāyantassa dhammapītisukhaṃ, kammaṭṭhānaṃ manasikarontassa upasamasukhaṃ uppajjati. Tathā bahi vicarantassa ca sedā muccanti, akkhīni phandanti, senāsanaṃ pavisanakkhaṇe kūpe otiṇṇo viya hoti, mañcapīṭhādīni na paññāyanti. Muhuttaṃ nisinnassa pana akkhipasādo āharitvā pakkhitto viya hoti, dvārakavāṭavātapānamañcapīṭhādīni paññāyanti. Tena vuttaṃ – “so ca sabbadado hoti, yo dadāti upassayan” ti.

**Amataṃdado ca so hotī** ti paṇītabhojanassa pattaṃ pūrento viya amaraṇadānaṃ nāma deti. **Yo dhammamanusāsatī** ti yo dhammaṃ anusāsati, aṭṭhakathaṃ katheti, pāḷiṃ vāceti, pucchitapañhaṃ vissajjeti, kammaṭṭhānaṃ ācikkhati, dhammassavanaṃ karoti, sabbopesa dhammaṃ anusāsati nāma. Sabbadānānañca idaṃ dhammadānameva agganti veditabbaṃ. Vuttam pi c’etaṃ –

> “Sabbadānaṃ dhammadānaṃ jināti,  
> Sabbarasaṃ dhammaraso jināti;  
> Sabbaratiṃ dhammarati jināti,  
> Taṇhakkhayo sabbadukkhaṃ jinātī” ti. <small>(dha. pa. 354)</small> Dutiyaṃ;

## 3. Annasuttavaṇṇanā

#### 43

Tatiye **abhinandantī** ti patthenti. **Bhajatī** ti upagacchati, cittagahapatisīvalittherādike viya pacchato anubandhati. **Tasmā** ti yasmā idhaloke paraloke ca annadāyakameva anugacchati, tasmā. Sesaṃ uttānamevāti. Tatiyaṃ.

## 4. Ekamūlasuttavaṇṇanā

#### 44

Catutthe **ekamūlan** ti avijjā taṇhāya mūlaṃ, taṇhā avijjāya. Idha pana taṇhā adhippetā. Dvīhi sassatucchedadiṭṭhīhi āvaṭṭatīti **dvirāvaṭṭā**. Sā ca rāgādīhi tīhi malehi **timalā**. Tatrāssā moho sahajātakoṭiyā malaṃ hoti, rāgadosā upanissayakoṭiyā. Pañca pana kāmaguṇā assā pattharaṇaṭṭhānā, tesu sā pattharatīti **pañcapattharā**. Sā ca apūraṇīyaṭṭhena **samuddo**. Ajjhattikabāhiresu pan’esā dvādasāyatanesu āvaṭṭati parivaṭṭatīti **dvādasāvaṭṭā**. Apatiṭṭhaṭṭhena pana **pātālo** ti vuccatīti. Ekamūlaṃ…pe… pātālaṃ, atari isi, uttari samatikkamīti attho. Catutthaṃ.

## 5. Anomasuttavaṇṇanā

#### 45

Pañcame **anomanāman** ti sabbaguṇasamannāgatattā avekallanāmaṃ, paripūranāmanti attho. **Nipuṇatthadassin** ti Bhagavā saṇhasukhume khandhantarādayo atthe passatīti nipuṇatthadassī. **Paññādadan** ti anvayapaññādhigamāya paṭipadaṃ kathanavasena paññāya dāyakaṃ. **Kāmālaye asattan** ti pañcakāmaguṇālaye alaggaṃ. **Kamamānan** ti Bhagavā mahābodhimaṇḍeyeva ariyamaggena gato, na idāni gacchati, atītaṃ pana upādāya idaṃ vuttaṃ. **Mahesin** ti mahantānaṃ sīlakkhandhādīnaṃ esitāraṃ pariyesitāranti. Pañcamaṃ.

## 6. Accharāsuttavaṇṇanā

#### 46

Chaṭṭhe **accharāgaṇasaṅghuṭṭhan** ti ayaṃ kira devaputto satthusāsane pabbajitvā vattapaṭipattiṃ pūrayamāno pañcavassakāle pavāretvā dvemātikaṃ paguṇaṃ katvā kammākammaṃ uggahetvā cittarucitaṃ kammaṭṭhānaṃ uggaṇhitvā sallahukavuttiko araññaṃ pavisitvā yo Bhagavatā majjhimayāmo sayanassa koṭṭhāsoti anuññāto. Tasmimpi sampatte “pamādassa bhāyāmī” ti mañcakaṃ ukkhipitvā rattiñca divā ca nirāhāro kammaṭṭhānameva manasākāsi.

Ath’assa abbhantare satthakavātā uppajjitvā jīvitaṃ pariyādiyiṃsu. So dhurasmiṃyeva kālamakāsi. Yo hi koci bhikkhu caṅkame caṅkamamāno vā ālambanatthambhaṃ nissāya ṭhito vā caṅkamakoṭiyaṃ cīvaraṃ sīse ṭhapetvā nisinno vā nipanno vā parisamajjhe alaṅkatadhammāsane dhammaṃ desento vā kālaṃ karoti, sabbo so dhurasmiṃ kālaṃ karoti nāma. Iti ayaṃ caṅkamane kālaṃ katvā upanissayamandatāya āsavakkhayaṃ appatto tāvatiṃsabhavane mahāvimānadvāre niddāyitvā pabujjhanto viya paṭisandhiṃ aggahesi. Tāvadevassa suvaṇṇatoraṇaṃ viya tigāvuto attabhāvo nibbatti.

Antovimāne sahassamattā accharā taṃ disvā, “vimānasāmiko devaputto āgato, ramayissāma nan” ti tūriyāni gahetvā parivārayiṃsu. Devaputto na tāva cutabhāvaṃ jānāti, pabbajitasaññīyeva accharā oloketvā vihāracārikaṃ āgataṃ mātugāmaṃ disvā lajjī. Paṃsukūliko viya upari ṭhitaṃ ghanadukūlaṃ ekaṃsaṃ karonto aṃsakūṭaṃ paṭicchādetvā indriyāni okkhipitvā adhomukho aṭṭhāsi. Tassa kāyavikāreneva tā devatā “samaṇadevaputto ayan” ti ñatvā evam āhaṃsu – “ayya, devaputta, devaloko nāmāyaṃ, na samaṇadhammassa karaṇokāso, sampattiṃ anubhavanokāso” ti. So tatheva aṭṭhāsi. Devatā “na tāvāyaṃ sallakkhetī” ti tūriyāni paggaṇhiṃsu. So tathāpi anolokentova aṭṭhāsi.

Ath’assa sabbakāyikaṃ ādāsaṃ purato ṭhapayiṃsu. So chāyaṃ disvā cutabhāvaṃ ñatvā, “na mayā imaṃ ṭhānaṃ patthetvā samaṇadhammo kato, uttamatthaṃ arahattaṃ patthetvā kato” ti sampattiyā vippaṭisārī ahosi, “suvaṇṇapaṭaṃ paṭilabhissāmī” ti takkayitvā yuddhaṭṭhānaṃ otiṇṇamallo mūlakamuṭṭhiṃ labhitvā viya. So – “ayaṃ saggasampatti nāma sulabhā, buddhānaṃ pātubhāvo dullabho” ti cintetvā vimānaṃ apavisitvā va asambhinneneva sīlena accharāsaṅghaparivuto dasabalassa santikaṃ āgamma abhivādetvā ekamantaṃ ṭhito imaṃ gāthaṃ abhāsi.

Tattha **accharāgaṇasaṅghuṭṭhan** ti accharāgaṇena gītavāditasaddehi saṅghositaṃ. **Pisācagaṇasevitan** ti tameva accharāgaṇaṃ pisācagaṇaṃ katvā vadati. **Vanan** ti nandanavanaṃ sandhāya vadati. Ayañ hi niyāmacittatāya attano garubhāvena devagaṇaṃ “devagaṇo” ti vattuṃ na roceti. “Pisācagaṇo” ti vadati. Nandanavanañca “nandanan” ti avatvā “mohanan” ti vadati. **Kathaṃ yātrā bhavissatī** ti kathaṃ niggamanaṃ bhavissati, kathaṃ atikkamo bhavissati, arahattassa me padaṭṭhānabhūtaṃ vipassanaṃ ācikkhatha Bhagavā ti vadati.

Atha Bhagavā “atisallikhateva ayaṃ devaputto, kiṃ nu kho idan” ti? Āvajjento attano sāsane pabbajitabhāvaṃ ñatvā – “ayaṃ accāraddhavīriyatāya kālaṃ katvā devaloke nibbatto, ajjāpissa caṅkamanasmiṃyeva attabhāvo asambhinnena sīlena āgato” ti cintesi. Buddhā ca akatābhinivesassa ādikammikassa akataparikammassa antevāsino cittakāro bhittiparikammaṃ viya – “sīlaṃ tāva sodhehi, samādhiṃ bhāvehi, kammassakatapaññaṃ ujuṃ karohī” ti paṭhamaṃ pubbabhāgappaṭipadaṃ ācikkhanti, kārakassa pana yuttapayuttassa arahattamaggapadaṭṭhānabhūtaṃ saṇhasukhumaṃ suññatāvipassanaṃ yeva ācikkhanti, ayañca devaputto kārako abhinnasīlo, eko maggo assa anāgatoti suññatāvipassanaṃ ācikkhanto **ujuko nāmā** ti ādim āha.

Tattha **ujuko** ti kāyavaṅkādīnaṃ abhāvato aṭṭhaṅgiko maggo ujuko nāma. **Abhayā nāma sā disā** ti nibbānaṃ sandhāyāha. Tasmiṃ hi kiñci bhayaṃ natthi, taṃ vā pattassa bhayaṃ natthī ti “abhayā nāma sā disā” ti vuttaṃ. **Ratho akūjano** ti aṭṭhaṅgiko maggova adhippeto. Yathā hi pākatikaratho akkhe vā anabbhañjite atirekesu vā manussesu abhiruḷhesu kūjati viravati, na evaṃ ariyamaggo. So hi ekappahārena caturāsītiyāpi pāṇasahassesu abhiruhantesu na kūjati na viravati. Tasmā “akūjano” ti vutto. **Dhammacakkehi saṃyuto** ti kāyikacetasikavīriyasaṅkhātehi dhammacakkehi saṃyutto.

**Hirī** ti ettha hiriggahaṇena ottappampi gahitameva hoti. **Tassa apālambo** ti yathā bāhirakarathassa rathe ṭhitānaṃ yodhānaṃ apatanatthāya dārumayaṃ apālambanaṃ hoti, evaṃ imassa maggarathassa ajjhattabahiddhāsamuṭṭhānaṃ hirottappaṃ apālambanaṃ. **Satyassa parivāraṇan** ti rathassa sīhacammādiparivāro viya imassāpi maggarathassa sampayuttā sati parivāraṇaṃ. **Dhamman** ti lokuttaramaggaṃ. **Sammādiṭṭhipurejavan** ti vipassanāsammādiṭṭhipurejavā assa pubbayāyikāti sammādiṭṭhipurejavo, taṃ sammādiṭṭhipurejavaṃ. Yathā hi paṭhamataraṃ rājapurisehi kāṇakuṇiādīnaṃ nīharaṇena magge sodhite pacchā rājā nikkhamati, evam evaṃ vipassanā sammādiṭṭhiyā aniccādivasena khandhādīsu sodhitesu pacchā bhūmiladdhavaṭṭaṃ parijānamānā maggasammādiṭṭhi uppajjati. Tena vuttaṃ “dhammāhaṃ sārathiṃ brūmi, sammādiṭṭhipurejavan” ti.

Iti Bhagavā desanaṃ niṭṭhāpetvā avasāne cattāri saccāni dīpesi. Desanāpariyosāne devaputto sotāpattiphale patiṭṭhāsi. Yathā hi rañño bhojanakāle attano mukhappamāṇe kabaḷe ukkhitte aṅke nisinno putto attano mukhappamāṇeneva tato kabaḷaṃ karoti, evam evaṃ Bhagavati arahattanikūṭena desanaṃ desentepi sattā attano upanissayānurūpena sotāpattiphalādīni pāpuṇanti. Ayam pi devaputto sotāpattiphalaṃ patvā Bhagavantaṃ gandhādīhi pūjetvā pakkāmīti. Chaṭṭhaṃ.

## 7. Vanaropasuttavaṇṇanā

#### 47

Sattame **dhammaṭṭhā sīlasampannā** ti ke dhammaṭṭhā, ke sīlasampannāti pucchati. Bhagavā imaṃ pañhaṃ thāvaravatthunā dīpento **ārāmaropā** ti ādim āha. Tattha **ārāmaropā** ti pupphārāmaphalārāmaropakā. **Vanaropā** ti sayaṃjāte aropimavane sīmaṃ parikkhipitvā cetiyabodhicaṅkamanamaṇḍapakuṭileṇarattiṭṭhānadivāṭṭhānānaṃ kārakā chāyūpage rukkhe ropetvā dadamānāpi vanaropāyeva nāma. **Setukārakā** ti visame setuṃ karonti, udake nāvaṃ paṭiyādenti. **Papan** ti pānīyadānasālaṃ. **Udapānan** ti yaṃkiñci pokkharaṇītaḷākādiṃ. **Upassayan** ti vāsāgāraṃ. “Upāsayan” tipi pāṭho.

**Sadā puññaṃ pavaḍḍhatī** ti na akusalavitakkaṃ vā vitakkentassa niddāyantassa vā pavaḍḍhati. Yadā yadā pana anussarati, tadā tadā tassa vaḍḍhati. Imamatthaṃ sandhāya “sadā puññaṃ pavaḍḍhatī” ti vuttaṃ. **Dhammaṭṭhā sīlasampannā** ti tasmiṃ dhamme ṭhitattā tenapi sīlena sampannattā dhammaṭṭhā sīlasampannā. Atha vā evarūpāni puññāni karontānaṃ dasa kusalā dhammā pūrenti, tesu ṭhitattā dhammaṭṭhā. Teneva ca sīlena sampannattā sīlasampannāti. Sattamaṃ.

## 8. Jetavanasuttavaṇṇanā

#### 48

Aṭṭhame **idaṃ hi taṃ Jetavanan** ti anāthapiṇḍiko devaputto Jetavanassa c’eva buddhādīnañca vaṇṇabhaṇanatthaṃ āgato evam āha. **Isisaṅghanisevitan** ti bhikkhusaṅghanisevitaṃ.

Evaṃ paṭhamagāthāya Jetavanassa vaṇṇaṃ kathetvā idāni ariyamaggassa kathento **kammaṃ vijjā** ti ādim āha. Tattha **kamman** ti maggacetanā. **Vijjā** ti maggapaññā. **Dhammo** ti samādhipakkhikā dhammā. **Sīlaṃ jīvitamuttaman** ti sīle patiṭṭhitassa jīvitaṃ uttamanti dasseti. Atha vā **vijjā** ti diṭṭhisaṅkappā. **Dhammo** ti vāyāmasatisamādhayo. **Sīlan** ti vācākammantājīvā. **Jīvitamuttaman** ti etasmiṃ sīle ṭhitassa jīvitaṃ nāma uttamaṃ. **Etena maccā sujjhantī** ti etena aṭṭhaṅgikamaggena sattā visujjhanti.

**Tasmā** ti yasmā maggena sujjhanti, na gottadhanehi, tasmā. **Yoniso vicine dhamman** ti upāyena samādhipakkhiyadhammaṃ vicineyya. **Evaṃ tattha visujjhatī** ti evaṃ tasmiṃ ariyamagge visujjhati. Atha vā **yoniso vicine dhamman** ti upāyena pañcakkhandhadhammaṃ vicineyya. **Evaṃ tattha visujjhatī** ti evaṃ tesu catūsu saccesu visujjhati.

Idāni Sāriputtattherassa vaṇṇaṃ kathento **sāriputtovā** ti ādim āha. Tattha **sāriputtovā** ti avadhāraṇavacanaṃ, etehi paññādīhi Sāriputtova seyyoti vadati. **Upasamenā** ti kilesaupasamena. **Pāraṃ gato** ti nibbānaṃ gato. Yo koci nibbānaṃ patto bhikkhu, so **etāvaparamo siyā**, na therena uttaritaro nāma atthīti vadati. Sesaṃ uttānamevāti. Aṭṭhamaṃ.

## 9. Maccharisuttavaṇṇanā

#### 49

Navame **maccharino** ti maccherena samannāgatā. Ekacco hi attano vasanaṭṭhāne bhikkhuṃ hatthaṃ pasāretvāpi na vandati, aññattha gato vihāraṃ pavisitvā sakkaccaṃ vanditvā madhurapaṭisanthāraṃ karoti – “bhante, amhākaṃ vasanaṭṭhānaṃ nāgacchatha, sampanno padeso, paṭibalā mayaṃ ayyānaṃ yāgubhattādīhi upaṭṭhānaṃ kātun” ti. Bhikkhū “saddho ayaṃ upāsako” ti yāgubhattādīhi saṅgaṇhanti. Atheko thero tassa gāmaṃ gantvā piṇḍāya carati. So taṃ disvā aññena vā gacchati, gharaṃ vā pavisati. Sacepi sammukhībhāvaṃ āgacchati, hatthena vanditvā – “ayyassa bhikkhaṃ detha, ahaṃ ekena kammena gacchāmī” ti pakkamati. Thero sakalagāmaṃ caritvā tucchapattova nikkhamati. Idaṃ tāva mudumacchariyaṃ nāma, yena samannāgato adāyakopi dāyako viya paññāyati. Idha pana thaddhamacchariyaṃ adhippetaṃ, yena samannāgato bhikkhūsu piṇḍāya paviṭṭhesu, “therā ṭhitā” ti vutte, “kiṃ mayhaṃ pādā rujjantī” ti ādīni vatvā silāthambho viya khāṇuko viya ca thaddho hutvā tiṭṭhati, sāmīcimpi na karoti. **Kadariyā** ti idaṃ maccharinoti padasseva vevacanaṃ. Mudukampi hi macchariyaṃ “macchariya”nteva vuccati, thaddhaṃ pana kadariyaṃ nāma. **Paribhāsakā** ti bhikkhū gharadvāre ṭhite disvā, “kiṃ tumhe kasitvā āgatā, vapitvā, lāyitvā? Mayaṃ attanopi na labhāma, kuto tumhākaṃ, sīghaṃ nikkhamathā” tiādīhi saṃtajjakā. **Antarāyakarā** ti dāyakassa saggantarāyo, paṭiggāhakānaṃ lābhantarāyo, attano upaghātoti imesaṃ antarāyānaṃ kārakā.

**Samparāyo** ti paraloko. **Ratī** ti pañcakāmaguṇarati. **Khiḍḍā** ti kāyikakhiḍḍādikā tividhā khiḍḍā. **Diṭṭhe dhammesa vipāko** ti tasmiṃ nibbattabhavane diṭṭhe dhamme esa vipāko. **Samparāye ca duggatī** ti “yamalokaṃ upapajjare” ti vutte samparāye ca duggati.

**Vadaññū** ti bhikkhū gharadvāre ṭhitā kiñcāpi tuṇhīva honti, atthato pana – “bhikkhaṃ dethā” ti vadanti nāma. Tatra ye “mayaṃ pacāma, ime pana na pacanti, pacamāne patvā alabhantā kuhiṃ labhissantī” ti? Deyyadhammaṃ saṃvibhajanti, te vadaññū nāma. **Pakāsantī** ti vimānappabhāya jotanti. **Parasambhatesū** ti parehi sampiṇḍitesu. **Samparāye ca suggatī** ti, “ete saggā” ti evaṃ vuttasamparāye sugati. Ubhinnampi vā etesaṃ tato cavitvā puna samparāyepi duggatisugatiyeva hotī ti. Navamaṃ.

## 10. Ghaṭīkārasuttavaṇṇanā

#### 50

Dasame **upapannāse** ti nibbattivasena upagatā. **Vimuttā** ti avihābrahmalokasmiṃ upapattisamanantarameva arahattaphalavimuttiyā vimuttā. **Mānusaṃ dehan** ti idha pañcorambhāgiyasaṃyojanāni eva vuttāni. **Dibbayogan** ti pañca uddhambhāgiyasaṃyojanāni. **Upaccagun** ti atikkamiṃsu. **Upako** ti ādīni tesaṃ therānaṃ nāmāni. **Kusalī bhāsasī tesan** ti, “kusalan” ti idaṃ vacanaṃ imassa atthīti **kusalī**, tesaṃ therānaṃ tvaṃ kusalaṃ anavajjaṃ bhāsasi, thomesi pasaṃsasi, paṇḍitosi devaputtāti vadati. **Taṃ te dhammaṃ idhaññāyā** ti te therā taṃ dhammaṃ idha tumhākaṃ sāsane jānitvā. **Gambhīran** ti gambhīratthaṃ. **Brahmacārī nirāmiso** ti nirāmisabrahmacārī nāma anāgāmī, anāgāmī ahosinti attho. **Ahuvā** ti ahosi. **Sagāmeyyo** ti ekagāmavāsī. Pariyosānagāthā saṅgītikārehi ṭhapitāti. Dasamaṃ.

{{<eop>}}Ādittavaggo pañcamo.{{</eop>}}

{{<subtitle>}}6. Jarāvaggo{{</subtitle>}}

## 1. Jarāsuttavaṇṇanā

#### 51

Jarāvaggassa paṭhame **sādhū** ti laddhakaṃ bhaddakaṃ. **Sīlaṃ yāva jarā** ti iminā idaṃ dasseti – yathā muttāmaṇirattavatthādīni ābharaṇāni taruṇakāleyeva sobhanti, jarājiṇṇakāle tāni dhārento “ayaṃ ajjāpi bālabhāvaṃ pattheti, ummattako maññe” ti vattabbataṃ āpajjati, na evaṃ sīlaṃ. Sīlañhi niccakālaṃ sobhati. Bālakālepi hi sīlaṃ rakkhantaṃ “kiṃ imassa sīlenā” ti? Vattāro natthi. Majjhimakālepi mahallakakālepīti.

**Saddhā sādhu patiṭṭhitā** ti hatthāḷavakacittagahapatiādīnaṃ viya maggena āgatā patiṭṭhitasaddhā nāma sādhu. **Paññā narānaṃ ratanan** ti ettha cittīkataṭṭhādīhi ratanaṃ veditabbaṃ. Vuttañ h’etaṃ –

> “Yadi cittīkatanti ratanaṃ, nanu Bhagavā cittīkato purisasīho, ye ca loke cittīkatā, tesaṃ cittīkato Bhagavā. Yadi ratikaranti ratanaṃ, nanu Bhagavā ratikaro purisasīho, tassa vacanena carantā jhānaratisukhena abhiramanti. Yadi atulyanti ratanaṃ, nanu Bhagavā atulo purisasīho. Na hi sakkā tuletuṃ guṇehi guṇapāramiṃ gato. Yadi dullabhanti ratanaṃ, nanu Bhagavā dullabho purisasīho. Yadi anomasattaparibhoganti ratanaṃ, nanu Bhagavā anomo sīlena samādhinā paññāya vimuttiyā vimuttiñāṇadassanenā” ti.

Idha pana dullabhapātubhāvaṭṭhena paññā “ratanan” ti vuttaṃ. **Puññan** ti puññacetanā, sā hi arūpattā pariharituṃ na sakkāti. Paṭhamaṃ.

## 2. Ajarasāsuttavaṇṇanā

#### 52

Dutiye **ajarasā** ti ajīraṇena, avipattiyāti attho. Sīlañhi avipannameva sādhu hoti, vipannasīlaṃ ācariyupajjhāyādayopi na saṅgaṇhanti, gatagataṭṭhāne niddhamitabbova hotī ti. Dutiyaṃ.

## 3. Mittasuttavaṇṇanā

#### 53

Tatiye **sattho** ti saddhiṃcaro, jaṅghasattho vā sakaṭasattho vā. **Mittan** ti roge uppanne pāṭaṅkiyā vā aññena vā yānena haritvā khemantasampāpanena mittaṃ. **Sake ghare** ti attano gehe. Tathārūpe roge jāte puttabhariyādayo jigucchanti, mātā pana asucimpi candanaṃ viya maññati. Tasmā sā sake ghare mittaṃ. **Sahāyo atthajātassā** ti uppannakiccassa yo taṃ kiccaṃ vahati nittharati, so kiccesu saha ayanabhāvena sahāyo mittaṃ, surāpānādisahāyā pana na mittā. **Samparāyikan** ti samparāyahitaṃ. Tatiyaṃ.

## 4. Vatthusuttavaṇṇanā

#### 54

Catutthe **puttā vatthū** ti mahallakakāle paṭijagganaṭṭhena puttā patiṭṭhā. **Paramo** ti aññesaṃ akathetabbassapi guyhassa kathetabbayuttatāya bhariyā paramo sakhā nāma. Catutthaṃ.

## 5-7. Paṭhamajanasuttādivaṇṇanā

#### 55

Pañcame **vidhāvatī** ti parasamuddādigamanavasena ito cito ca vidhāvati. Pañcamaṃ.

#### 56

Chaṭṭhe **dukkhā** ti vaṭṭadukkhato. Chaṭṭhaṃ.

#### 57

Sattame **parāyaṇan** ti nipphatti avassayo. Sattamaṃ.

## 8. Uppathasuttavaṇṇanā

#### 58

Aṭṭhame **rāgo uppatho** ti sugatiñca nibbānañca gacchantassa amaggo. **Rattindivakkhayo** ti rattidivehi, rattidivesu vā khīyati. **Itthī malan** ti sesaṃ bāhiramalaṃ bhasmakhārādīhi dhovitvā sakkā sodhetuṃ, mātugāmamalena duṭṭho pana na sakkā suddho nāma kātunti itthī “malan” ti vuttā. **Etthā** ti ettha itthiyaṃ pajā sajjati. **Tapo** ti indriyasaṃvaradhutaṅgaguṇavīriyadukkarakārikānaṃ nāmaṃ, idha pana ṭhapetvā dukkarakārikaṃ sabbāpi kilesasantāpikā paṭipadā vaṭṭati. **Brahmacariyan** ti methunavirati. Aṭṭhamaṃ.

## 9. Dutiyasuttavaṇṇanā

#### 59

Navame **kissa cābhirato** ti kismiṃ abhirato. **Dutiyā** ti sugatiñceva nibbānañca gacchantassa dutiyikā. **Paññā cenaṃ pasāsatī** ti paññā etaṃ purisaṃ “idaṃ karohi, idaṃ mākarī” ti anusāsati. Navamaṃ.

## 10. Kavisuttavaṇṇanā

#### 60

Dasame **chando nidānan** ti gāyattiādiko chando gāthānaṃ nidānaṃ. Pubbapaṭṭhāpanagāthā ārabhanto hi “kataracchandena hotū” ti ārabhati. **Viyañjanan** ti jananaṃ. Akkharaṃ hi padaṃ janeti, padaṃ gāthaṃ janeti, gāthā atthaṃ pakāsetīti. **Nāmasannissitā** ti samuddādipaṇṇattinissitā. Gāthā ārabhanto hi samuddaṃ vā pathaviṃ vā yaṃ kiñci nāmaṃ nissayitvā va ārabhati. **Āsayo** ti patiṭṭhā. Kavito hi gāthā pavattanti. So tāsaṃ patiṭṭhā hotī ti. Dasamaṃ.

{{<eop>}}Jarāvaggo chaṭṭho.{{</eop>}}

{{<subtitle>}}7. Addhavaggo{{</subtitle>}}

## 1. Nāmasuttavaṇṇanā

#### 61

Addhavaggassa paṭhame **nāmaṃ sabbaṃ addhabhavī** ti nāmaṃ sabbaṃ abhibhavati anupatati. Opapātikena vā hi kittimena vā nāmena mutto satto vā saṅkhāro vā natthi. Yassapi hi rukkhassa vā pāsāṇassa vā “idaṃ nāma nāman” ti na jānanti, anāmakotveva tassa nāmaṃ hoti. Paṭhamaṃ.

## 2-3. Cittasuttādivaṇṇanā

#### 62

Dutiye **sabbeva vasamanvagū** ti ye cittassa vasaṃ gacchanti, tesaṃ yeva anavasesapariyādānametaṃ. Dutiyaṃ.

#### 63

Tatiyepi eseva nayo. Tatiyaṃ.

## 4-5. Saṃyojanasuttādivaṇṇanā

#### 64

Catutthe **kiṃ su saṃyojano** ti kiṃ saṃyojano kiṃ bandhano? **Vicāraṇan** ti vicaraṇā pādāni. Bahuvacane ekavacanaṃ kataṃ. **Vitakkassa vicāraṇan** ti vitakko tassa pādā. Catutthaṃ.

#### 65

Pañcamepi eseva nayo. Pañcamaṃ.

## 6. Attahatasuttavaṇṇanā

#### 66

Chaṭṭhe **kenassubbhāhato** ti kena abbhāhato. Su-kāro nipātamattaṃ. **Icchādhūpāyito** ti icchāya āditto. Chaṭṭhaṃ.

## 7-9. Uḍḍitasuttādivaṇṇanā

#### 67

Sattame **taṇhāya uḍḍito** ti taṇhāya ullaṅghito. Cakkhuñhi taṇhārajjunā āvunitvā rūpanāgadante uḍḍitaṃ, sotādīni saddādīsūti taṇhāya uḍḍito loko. **Maccunā pihito** ti anantare attabhāve kataṃ kammaṃ na dūraṃ ekacittantaraṃ, balavatiyā pana māraṇantikavedanāya pabbatena viya otthaṭattā sattā taṃ na bujjhantīti “maccunā pihito loko” ti vuttaṃ. Sattamaṃ.

#### 68

Aṭṭhame sveva pañho devatāya heṭṭhupariyāyavasena pucchito. Aṭṭhamaṃ.

#### 69

Navame sabbaṃ uttānameva. Navamaṃ.

## 10. Lokasuttavaṇṇanā

#### 70

Dasame **kismiṃ loko samuppanno** ti kismiṃ uppanne loko uppannoti pucchati. **Chasū** ti chasu ajjhattikesu āyatanesu uppannesu uppannoti vuccati. **Chasu kubbatī** ti tesu yeva chasu santhavaṃ karoti. **Upādāyā** ti tāniyeva ca upādāya āgamma paṭicca pavattati. **Vihaññatī** ti tesu yeva chasu vihaññati pīḷiyati. Iti ajjhattikāyatanavasena ayaṃ pañho āgato, ajjhattikabāhirānaṃ pana vasena āharituṃ vaṭṭati. Chasu hi ajjhattikāyatanesu uppannesu ayaṃ uppanno nāma hoti, chasu bāhiresu santhavaṃ karoti, channaṃ ajjhattikānaṃ upādāya chasu bāhiresu vihaññatīti. Dasamaṃ.

{{<eop>}}Addhavaggo sattamo.{{</eop>}}

{{<subtitle>}}8. Chetvāvaggo{{</subtitle>}}

## 1. Chetvāsuttavaṇṇanā

#### 71

Chetvāvaggassa paṭhame **chetvā** ti vadhitvā. **Sukhaṃ setī** ti kodhapariḷāhena aparidayhamānattā sukhaṃ sayati. **Na socatī** ti kodhavināsena vinaṭṭhadomanassattā na socati. **Visamūlassā** ti dukkhavipākassa. **Madhuraggassā** ti kuddhassa paṭikujjhitvā, akkuṭṭhassa paccakkositvā, pahaṭassa ca paṭipaharitvā sukhaṃ uppajjati, taṃ sandhāya madhuraggoti vutto. Imasmiṃ hi ṭhāne pariyosānaṃ agganti vuttaṃ. **Ariyā** ti buddhādayo. Paṭhamaṃ.

## 2. Rathasuttavaṇṇanā

#### 72

Dutiye paññāyati etenāti **paññāṇaṃ. Dhajo rathassā** ti mahantasmiṃ hi saṅgāmasīse dūratova dhajaṃ disvā “asukarañño nāma ayaṃ ratho” ti ratho pākaṭo hoti. Tena vuttaṃ “dhajo rathassa paññāṇan” ti. **Aggi** pi dūratova dhūmena paññāyati. Coḷaraṭṭhaṃ paṇḍuraṭṭhanti evaṃ **raṭṭha** mpi raññā paññāyati. Cakkavattirañño dhītāpi pana **itthī** “asukassa nāma bhariyā” ti bhattāraṃ patvā va paññāyati. Tasmā **dhūmo paññāṇamaggino** tiādi vuttaṃ. Dutiyaṃ.

## 3. Vittasuttavaṇṇanā

#### 73

Tatiye **saddhīdha vittan** ti yasmā saddho saddhāya muttamaṇiādīnipi vittāni labhati, tisso pi kulasampadā, cha kāmasaggāni, nava brahmaloke patvā pariyosāne amatamahānibbānadassanampi labhati, tasmā maṇimuttādīhi vittehi saddhāvittameva seṭṭhaṃ. **Dhammo** ti dasakusalakammapatho. **Sukhamāvahatī** ti sabbam pi sāsavānāsavaṃ asaṃkiliṭṭhasukhaṃ āvahati. **Sādutaran** ti lokasmiṃ loṇambilādīnaṃ sabbarasānaṃ saccameva madhurataraṃ. Saccasmiṃ hi ṭhitā sīghavegaṃ nadimpi nivattenti, visampi nimmaddenti, aggimpi paṭibāhanti, devampi vassāpenti, tasmā taṃ sabbarasānaṃ madhurataranti vuttaṃ. **Paññājīviṃ jīvitamāhu seṭṭhan** ti yo paññājīvī gahaṭṭho samāno pañcasu sīlesu patiṭṭhāya salākabhattādīni paṭṭhapetvā paññāya jīvati, pabbajito vā pana dhammena uppanne paccaye “idamatthan” ti paccavekkhitvā paribhuñjanto kammaṭṭhānaṃ ādāya vipassanaṃ paṭṭhapetvā ariyaphalādhigamavasena paññāya jīvati, taṃ paññājīviṃ puggalaṃ seṭṭhaṃ jīvitaṃ jīvatīti āhu. Tatiyaṃ.

## 4. Vuṭṭhisuttavaṇṇanā

#### 74

Catutthe **bījan** ti uppatantānaṃ sattavidhaṃ dhaññabījaṃ seṭṭhaṃ. Tasmiñhi uggate janapado khemo hoti subhikkho. **Nipatatan** ti nipatantānaṃ meghavuṭṭhi seṭṭhā. Meghavuṭṭhiyañhi sati vividhāni sassāni uppajjanti, janapadā phītā honti khemā subhikkhā. **Pavajamānānan** ti jaṅgamānaṃ padasā caramānānaṃ gāvo seṭṭhā. Tā nissāya hi sattā pañca gorase paribhuñjamānā sukhaṃ viharanti. **Pavadatan** ti rājakulamajjhādīsu vadantānaṃ putto varo. So hi mātāpitūnaṃ anatthāvahaṃ na vadati.

**Vijjā uppatataṃ seṭṭhā** ti purimapañhe kira sutvā samīpe ṭhitā ekā devatā “devate, kasmā tvaṃ etaṃ pañhaṃ dasabalaṃ pucchasi? Ahaṃ te kathessāmī” ti attano khantiyā laddhiyā pañhaṃ kathesi. Atha naṃ itarā devatā āha – “yāva padhaṃsī vadesi devate yāva pagabbhā mukharā, ahaṃ buddhaṃ Bhagavantaṃ pucchāmi. Tvaṃ mayhaṃ kasmā kathesī” ti? Nivattetvā tadeva pañhaṃ dasabalaṃ pucchi. Athassā satthā vissajjento **vijjā uppatatan** ti ādim āha. Tattha **vijjā** ti catumaggavijjā. Sā hi uppatamānā sabbākusaladhamme samugghāteti. Tasmā “uppatataṃ seṭṭhā” ti vuttā. **Avijjā** ti vaṭṭamūlakamahāavijjā. Sā hi nipatantānaṃ osīdantānaṃ varā. **Pavajamānānan** ti padasā caramānānaṃ jaṅgamānaṃ anomapuññakkhettabhūto saṅgho varo. Tañ hi tattha tattha disvā pasannacittā sattā sotthiṃ pāpuṇanti. **Buddho** ti yādiso putto vā hotu añño vā, yesaṃ kesañci vadamānānaṃ buddho varo. Tassa hi dhammadesanaṃ āgamma anekasatasahassānaṃ pāṇānaṃ bandhanamokkho hotī ti. Catutthaṃ.

## 5. Bhītāsuttavaṇṇanā

#### 75

Pañcame **kiṃsūdha bhītā** ti kiṃ bhītā? **Maggo canekāyatanappavutto** ti aṭṭhatiṃsārammaṇavasena anekehi kāraṇehi kathito. Evaṃ sante kissa bhītā hutvā ayaṃ janatā dvāsaṭṭhi diṭṭhiyo aggahesīti vadati. **Bhūripaññā** ti bahupañña ussannapañña. **Paralokaṃ na bhāye** ti imasmā lokā paraṃ lokaṃ gacchanto na bhāyeyya. **Paṇidhāyā** ti ṭhapetvā. **Bahvannapānaṃ gharamāvasanto** ti anāthapiṇḍikādayo viya bahvannapāne ghare vasanto. **Saṃvibhāgī** ti accharāya gahitampi nakhena phāletvā parassa datvā va bhuñjanasīlo. **Vadaññū** ti vuttatthameva.

Idāni gāthāya aṅgāni uddharitvā dassetabbāni – “vācan” ti hi iminā cattāri vacīsucaritāni gahitāni, “manenā” tipadena tīṇi manosucaritāni, “kāyenā” ti padena tīṇi kāyasucaritāni. Iti ime dasa kusalakammapathā pubbasuddhiaṅgaṃ nāma. **Bahvannapānaṃ gharamāvasanto** ti iminā yaññaupakkharo gahito. **Saddho** ti ekamaṅgaṃ, **mudū** ti ekaṃ, **saṃvibhāgī** ti ekaṃ, **vadaññū** ti ekaṃ. Iti imāni cattāri aṅgāni sandhāya “etesu dhammesu ṭhito catūsū” ti āha.

Aparopi pariyāyo – vācantiādīni tīṇi aṅgāni, bahvannapānanti iminā yaññaupakkharova gahito, saddho mudū saṃvibhāgī vadaññūti ekaṃ aṅgaṃ. Aparo dukanayo nāma hoti. “Vācaṃ manañcā” ti idamekaṃ aṅgaṃ, “kāyena pāpāni akubbamāno, bahvannapānaṃ gharamāvasanto” ti ekaṃ, “saddho mudū” ti ekaṃ, “saṃvibhāgī vadaññū” ti ekaṃ. Etesu catūsu dhammesu ṭhito dhamme ṭhito nāma hoti. So ito paralokaṃ gacchanto na bhāyati. Pañcamaṃ.

## 6. Najīratisuttavaṇṇanā

#### 76

Chaṭṭhe **nāmagottaṃ na jīratī** ti atītabuddhānaṃ yāvajjadivasā nāmagottaṃ kathiyati, tasmā na jīratīti vuccati. Porāṇā pana “addhāne gacchante na paññāyissati, jīraṇasabhāvo pana na hotiyevā” ti vadanti. **Ālasyan** ti ālasiyaṃ, yena ṭhitaṭṭhāne ṭhitova, nisinnaṭṭhāne nisinnova hoti, telepi uttarante ṭhitiṃ na karoti. **Pamādo** ti niddāya vā kilesavasena vā pamādo. **Anuṭṭhānan** ti kammasamaye kammakaraṇavīriyābhāvo. **Asaṃyamo** ti sīlasaññamābhāvo vissaṭṭhācāratā. **Niddā** ti soppabahulatā. Tāya gacchantopi ṭhitopi nisinnopi niddāyati, pageva nipanno. **Tandī** ti aticchātādivasena āgantukālasiyaṃ. **Te chidde** ti tāni cha chiddāni vivarāni. **Sabbaso** ti sabbākārena. **Tan** ti nipātamattaṃ. **Vivajjaye** ti vajjeyya jaheyya. Chaṭṭhaṃ.

## 7. Issariyasuttavaṇṇanā

#### 77

Sattame **satthamalan** ti malaggahitasatthaṃ. **Kiṃ su harantaṃ vārentī** ti kaṃ harantaṃ nisedhenti. **Vaso** ti āṇāpavattanaṃ. **Itthī** ti avissajjanīyabhaṇḍattā “itthī bhaṇḍānamuttamaṃ, varabhaṇḍan” ti āha. Atha vā sabbe pi bodhisattā ca cakkavattino ca mātukucchiyaṃ yeva nibbattantīti “itthī bhaṇḍānamuttaman” ti āha. **Kodho satthamalan** ti kodho malaggahitasatthasadiso, paññāsatthassa vā malanti satthamalaṃ. **Abbudan** ti vināsakāraṇaṃ, corā lokasmiṃ vināsakāti attho. **Haranto** ti salākabhattādīni gahetvā gacchanto. Salākabhattādīni hi paṭṭhapitakāleyeva manussehi pariccattāni. Tesaṃ tāni haranto samaṇo piyo hoti, anāharante puññahāniṃ nissāya vippaṭisārino honti. Sattamaṃ.

## 8. Kāmasuttavaṇṇanā

#### 78

Aṭṭhame **attānaṃ na dade** ti parassa dāsaṃ katvā attānaṃ na dadeyya ṭhapetvā sabbabodhisatteti vuttaṃ. **Na pariccaje** ti sīhabyagghādīnaṃ na pariccajeyya sabbabodhisatte ṭhapetvāyevāti vuttaṃ. **Kalyāṇan** ti saṇhaṃ mudukaṃ. **Pāpikan** ti pharusaṃ vācaṃ. Aṭṭhamaṃ.

## 9. Pātheyyasuttavaṇṇanā

#### 79

Navame **saddhā bandhati pātheyyan** ti saddhaṃ uppādetvā dānaṃ deti, sīlaṃ rakkhati, uposathakammaṃ karoti, tenetaṃ vuttaṃ. **Sirī** ti issariyaṃ. **Āsayo** ti vasanaṭṭhānaṃ. Issariye hi abhimukhībhūte thalatopi jalatopi bhogā āgacchantiyeva. Ten’etaṃ vuttaṃ. **Parikassatī** ti parikaḍḍhati. Navamaṃ.

## 10. Pajjotasuttavaṇṇanā

#### 80

Dasame **pajjoto** ti padīpo viya hoti. **Jāgaro** ti jāgarabrāhmaṇo viya hoti. **Gāvo kamme sajīvānan** ti kammena saha jīvantānaṃ gāvova kamme kammasahāyā kammadutiyakā nāma honti. Gomaṇḍalehi saddhiṃ kasikammādīni nipphajjanti. **Sītassa iriyāpatho** ti sītaṃ assa sattakāyassa iriyāpatho jīvitavutti. **Sītan** ti naṅgalaṃ. Yassa hi naṅgalehi khettaṃ appamattakampi kaṭṭhaṃ na hoti, so kathaṃ jīvissatīti vadati. Dasamaṃ.

## 11. Araṇasuttavaṇṇanā

#### 81

Ekādasame **araṇā** ti nikkilesā. **Vusitan** ti vusitavāso. **Bhojissiyan** ti adāsabhāvo. **Samaṇā** ti khīṇāsavasamaṇā. Te hi ekantena araṇā nāma. **Vusitaṃ na nassatī** ti tesaṃ ariyamaggavāso na nassati. **Parijānantī** ti puthujjanakalyāṇakato paṭṭhāya sekhā lokiyalokuttarāya pariññāya parijānanti. **Bhojissiyan** ti khīṇāsavasamaṇānaṃ yeva niccaṃ bhujissabhāvo nāma. **Vandantī** ti pabbajitadivasato paṭṭhāya vandanti. **Patiṭṭhitan** ti sīle patiṭṭhitaṃ. **Samaṇīdhā** ti samaṇaṃ idha. **Jātihīnan** ti api caṇḍālakulā pabbajitaṃ. **Khattiyā** ti na kevalaṃ khattiyāva, devāpi sīlasampannaṃ samaṇaṃ vandantiyevāti. Ekādasamaṃ.

{{<eop>}}Chetvāvaggo aṭṭhamo.{{</eop>}}

{{<eof>}}
    Iti sāratthappakāsiniyā Saṃyuttanikāya-aṭṭhakathāya<br>
    Devatāsaṃyuttavaṇṇanā niṭṭhitā.
{{</eof>}}