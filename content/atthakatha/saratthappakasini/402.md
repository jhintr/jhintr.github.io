---
title: "Vedanāsaṃyuttaṃ"
subtitle: ""
lang: "pi"
date: 2022-07-27T16:35:19+08:00
lastmod: 2022-07-27T16:35:19+08:00
draft: false
brewing: false
weight: 402
---

{{<subtitle>}}1. Sagāthāvaggo{{</subtitle>}}

### 1. Samādhisuttavaṇṇanā

##### 249

Vedanāsaṃyutte sagāthāvaggassa paṭhame **samāhito** ti upacārena vā appanāya vā samāhito. **Vedanā ca pajānātī** ti vedanā dukkhasaccavasena pajānāti. **Vedanānañca sambhavan** ti tāsaṃyeva sambhavaṃ samudayasaccavasena pajānāti. **Yattha cetā** ti yatthetā vedanā nirujjhanti, taṃ nibbānaṃ nirodhasaccavasena pajānāti. **Khayagāminan** ti tāsaṃyeva vedanānaṃ khayagāminaṃ maggaṃ maggasaccavasena pajānāti. **Nicchāto parinibbuto** ti nittaṇho hutvā kilesaparinibbānena parinibbuto. Evamettha sutte sammasanacāravedanā kathitā. Gāthāsu dvīhi padehi samathavipassanā kathitā, sesehi catusaccaṃ kathitaṃ. Evamettha sabbasaṅgāhiko catubhūmakadhammaparicchedo vutto.

### 2. Sukhasuttavaṇṇanā

##### 250

Dutiye **adukkhamasukhaṃ sahā** ti adukkhamasukhañca sukhadukkhehi saha. **Ajjhattañca bahiddhā cā** ti attano ca parassa ca. **Mosadhamman** ti nassanasabhāvaṃ. **Palokinan** ti palujjanakaṃ bhijjanasabhāvaṃ. **Phussa phussa vayaṃ passan** ti ñāṇena phusitvā phusitvā vayaṃ passanto. **Evaṃ tattha virajjatī** ti evaṃ tāsu vedanāsu virajjati. Idhāpi sutte sammasanacāravedanā kathitā, gāthāsu ñāṇaphusanaṃ.

### 3. Pahānasuttavaṇṇanā

##### 251

Tatiye **acchecchi taṇhan** ti sabbampi taṇhaṃ chindi samucchindi. **Vivattayi saṃyojanan** ti dasavidhampi saṃyojanaṃ parivattayi nimmūlakamakāsi. **Sammā** ti hetunā kāraṇena. **Mānābhisamayā** ti mānassa dassanābhisamayā, pahānābhisamayā ca. Arahattamaggo hi kiccavasena mānaṃ sampassati, ayamassa dassanābhisamayo. Tena diṭṭho pana so tāvadeva pahīyati, diṭṭhavisena diṭṭhasattānaṃ jīvitaṃ viya. Ayamassa pahānābhisamayo.

**Antamakāsi dukkhassā** ti evaṃ arahattamaggena mānassa diṭṭhattā ca pahīnattā ca ye ime “kāyabandhanassa anto jīrati <small>(cūḷava. 278)</small> haritantaṃ vā”ti <small>(ma. ni. 1.304)</small> evaṃ vuttaantimamariyādanto ca, “antamidaṃ, bhikkhave, jīvikānan”ti <small>(itivu. 91; saṃ. ni. 3.80)</small> evaṃ vuttalāmakanto ca, “sakkāyo eko anto”ti <small>(a. ni. 6.61; cūḷani. tissametteyyamāṇavapucchāniddesa 11)</small> evaṃ vuttakoṭṭhāsanto ca, “esevanto dukkhassa sabbapaccayasaṅkhayā”ti <small>(saṃ ni. 2.51; 2.4.71; udā. 71)</small> evaṃ vuttakoṭanto cāti cattāro antā, tesu sabbasseva vaṭṭadukkhassa aduṃ catutthakoṭisaṅkhātaṃ antamakāsi, paricchedaṃ parivaṭumaṃ akāsi, antimasamussayamattāvasesaṃ dukkhamakāsīti vuttaṃ hoti.

**Sampajaññaṃ na riñcatī** ti sampajaññaṃ na jahati. **Saṅkhyaṃ nopetī** ti ratto duṭṭho mūḷhoti paññattiṃ na upeti, taṃ paññattiṃ pahāya khīṇāsavo nāma hotīti attho. Imasmiṃ sutte ārammaṇānusayo kathito.

### 4. Pātālasuttavaṇṇanā

##### 252

Catutthe **pātālo** ti pātassa alaṃ pariyatto, natthi ettha patiṭṭhāti **pātālo. Asantaṃ avijjamānan** ti asambhūtattaṃ apaññāyamānattaṃ. **Evaṃ vācaṃ bhāsatī** ti atthi mahāsamudde pātāloti evaṃ vācaṃ. So hi yaṃ taṃ balavāmukhaṃ mahāsamuddassa udakaṃ vegena pakkhanditvā cakkavāḷaṃ vā sineruṃ vā āhacca yojanadviyojanadasayojanappamāṇampi uggantvā puna mahāsamudde patati, yassa patitaṭṭhāne mahānarakapapāto viya hoti, yaṃ loke balavāmukhanti vuccati. Taṃ sandhāya evaṃ vadati.

Yasmā pana tattha tathārūpānaṃ macchakacchapadevadānavānaṃ patiṭṭhāpi hoti sukhanivāsopi, tasmā asantaṃ asaṃvijjamānaṃ taṃ taṃ vācaṃ bhāsati nāma. Yasmā pana sabbaputhujjanā sārīrikāya dukkhavedanāya patiṭṭhātuṃ na sakkonti, tasmā pātassa alanti atthena ayameva pātāloti dassento **sārīrikānaṃ kho etaṃ bhikkhave** tiādimāha.

**Pātāle na paccuṭṭhāsī** ti pātālasmiṃ na patiṭṭhāsi. **Gādhan** ti patiṭṭhaṃ. **Akkandatī** ti anibaddhaṃ vippalāpaṃ vilapanto kandati. **Dubbalo** ti dubbalañāṇo. **Appathāmako** ti ñāṇathāmassa parittatāya parittathāmako. Imasmiṃ sutte ariyasāvakoti sotāpanno. Sotāpanno hi ettha dhuraṃ, balavavipassako na tikkhabuddhi uppannaṃ vedanaṃ ananuvattitvā patiṭṭhātuṃ samattho yogāvacaropi vaṭṭati.

### 5. Daṭṭhabbasuttavaṇṇanā

##### 253

Pañcame **dukkhato daṭṭhabbā** ti vipariṇāmanavasena dukkhato daṭṭhabbā. **Sallato** ti dukkhāpanavinivijjhanaṭṭhena sallāti daṭṭhabbā. **Aniccato** ti adukkhamasukhā hutvā abhāvākārena aniccato daṭṭhabbā. **Addā** ti addasa. **Santan** ti santasabhāvaṃ.

### 6. Sallasuttavaṇṇanā

##### 254

Chaṭṭhe **tatrā** ti tesu dvīsu janesu. **Anuvedhaṃ vijjheyyā** ti tass’eva vaṇamukhassa aṅgulantare vā dvaṅgulantare vā āsannapadese anugatavedhaṃ. Evaṃ viddhassa hi sā anuvedhā vedanā paṭhamavedanāya balavatarā hoti, pacchā uppajjamānā domanassavedanāpi evameva purimavedanāya balavatarā hoti. **Dukkhāya vedanāya nissaraṇan** ti dukkhāya vedanāya hi samādhimaggaphalāni nissaraṇaṃ, taṃ so na jānāti, kāmasukhameva nissaraṇanti jānāti. **Tāsaṃ vedanānan** ti tāsaṃ sukhadukkhavedanānaṃ. **Saññutto naṃ vedayatī** ti kilesehi sampayuttova hutvā taṃ vedanaṃ vedayati, na vippayutto. **Saññutto dukkhasmā** ti karaṇatthe nissakkaṃ, dukkhena sampayuttoti attho. **Saṅkhātadhammassā** ti viditadhammassa tulitadhammassa. **Bahussutassā** ti pariyattibahussutassa paṭivedhabahussutassa ca. **Sammā pajānāti bhavassa pāragū** ti bhavassa pāraṃ nibbānaṃ gato, tadeva nibbānaṃ sammā pajānāti. Imasmimpi sutte ārammaṇānusayova kathito. Ariyasāvakesu ca khīṇāsavo ettha dhuraṃ, anāgāmīpi vaṭṭatīti vadanti.

### 7. Paṭhamagelaññasuttavaṇṇanā

##### 255

Sattame **yena gilānasālā tenupasaṅkamī** ti “sadevake loke aggapuggalo tathāgatopi gilānupaṭṭhānaṃ gacchati, upaṭṭhātabbayuttakā nāma gilānāti bhikkhū saddahitvā okappetvā gilāne upaṭṭhātabbe maññissantī”ti ca “ye tattha kammaṭṭhānasappāyā, tesaṃ kammaṭṭhānaṃ kathessāmī”ti ca cintetvā upasaṅkami. **Kāye kāyānupassī** tiādīsu yaṃ vattabbaṃ, taṃ parato vakkhāma. **Aniccānupassī** ti aniccataṃ anupassanto. **Vayānupassī** ti vayaṃ anupassanto. **Virāgānupassī** ti virāgaṃ anupassanto. **Nirodhānupassī** ti nirodhaṃ anupassanto. **Paṭinissaggānupassī** ti paṭinissaggaṃ anupassanto.

Ettāvatā kiṃ dassitaṃ hoti? Imassa bhikkhuno āgamanīyapaṭipadā, satipaṭṭhānāpi hi pubbabhāgāyeva, sampajaññepi aniccānupassanā vayānupassanā virāgānupassanāti ca imāpi tisso anupassanā pubbabhāgāyeva, nirodhānupassanāpi paṭinissaggānupassanāpi imā dve missakā. Ettāvatā imassa bhikkhuno bhāvanākālo dassitoti. Sesaṃ vuttanayameva.

### 8-9. Dutiyagelaññasuttādivaṇṇanā

##### 256-257

Aṭṭhame **imameva phassaṃ paṭiccā** ti vutte bujjhanakānaṃ ajjhāsayena vuttaṃ, atthato panetaṃ ninnānākaraṇaṃ. Kāyova hi ettha phassoti vutto. Navamaṃ uttānameva.

### 10. Phassamūlakasuttavaṇṇanā

##### 258

Dasame **sukhavedaniyan** ti sukhavedanāya paccayabhūtaṃ. Sesesupi eseva nayo. Anupadavaṇṇanā pan’ettha heṭṭhā vitthāritāva. Imasmiṃ suttadvaye sammasanacāravedanā kathitā.

<p class="text-center text-muted">Sagāthāvaggo paṭhamo.</p>

{{<subtitle>}}2. Rahogatavaggo{{</subtitle>}}

### 1. Rahogatasuttavaṇṇanā

##### 259

Rahogatavaggassa paṭhame **yaṃ kiñci vedayitaṃ, taṃ dukkhasmin** ti yaṃ kiñci vedayitaṃ, taṃ sabbaṃ dukkhanti attho. **Saṅkhārānaṃyeva aniccatan** tiādīsu yā esā saṅkhārānaṃ aniccatā khayadhammatā vayadhammatā vipariṇāmadhammatā, etaṃ sandhāya yaṃ kiñci vedayitaṃ, taṃ dukkhanti mayā bhāsitanti dīpeti. Yā hi saṅkhārānaṃ aniccatā, vedanānampi sā aniccatā eva. Aniccatā ca nāmesā maraṇaṃ, maraṇato uttari dukkhaṃ nāma natthīti iminā adhippāyena sabbā vedanā dukkhāti vuttā. **Atha kho pana bhikkhu mayā** ti idaṃ na kevalaṃ ahaṃ vedanānaṃyeva nirodhaṃ paññāpemi, imesampi dhammānaṃ nirodhaṃ paññāpemīti dassanatthaṃ āraddhaṃ. Vūpasamo ca passaddhiyo ca evarūpāya desanāya bujjhanakānaṃ ajjhāsayena vuttā. Saññāvedayitanirodhaggahaṇena cettha cattāro āruppā gahitāva hontīti veditabbā.

### 2-3. Paṭhamaākāsasuttādivaṇṇanā

##### 260-261

Dutiye **puthū vāyanti mālutā** ti bahū vātā vāyanti. Sesaṃ uttānatthamevāti. Tatiyaṃ vinā gāthāhi bujjhantānaṃ ajjhāsayena vuttaṃ.

### 4. Agārasuttavaṇṇanā

##### 262

Catutthe **puratthimā** ti puratthimāya. Evaṃ sabbattha. **Sāmisāpi sukhā vedanā** tiādīsu **sāmisā sukhā** nāma kāmāmisapaṭisaṃyuttā vedanā. **Nirāmisā sukhā** nāma paṭhamajjhānādivasena vipassanāvasena anussativasena ca uppannā vedanā. **Sāmisā dukkhā** nāma kāmāmiseneva sāmisā vedanā, **nirāmisā dukkhā** nāma anuttaresu vimokkhesu pihaṃ upaṭṭhāpayato pihapaccayā uppannadomanassavedanā. **Sāmisā adukkhamasukhā** nāma kāmāmiseneva sāmisā vedanā. **Nirāmisā adukkhamasukhā** nāma catutthajjhānavasena uppannā adukkhamasukhā vedanā.

### 5-8. Paṭhamaānandasuttādivaṇṇanā

##### 263-266

Pañcamādīni cattāri heṭṭhā kathitanayāneva. Purimāni pan’ettha dve paripuṇṇapassaddhikāni, pacchimāni upaḍḍhapassaddhikāni. Desanāya bujjhanakānaṃ ajjhāsayena vuttāni.

### 9-10. Pañcakaṅgasuttādivaṇṇanā

##### 267-268

Navame **pañcakaṅgo thapatī** ti **pañcakaṅgo** ti tassa nāmaṃ, vāsipharasunikhādanadaṇḍamuggarakāḷasuttanāḷisaṅkhātehi vā pañcahi aṅgehi samannāgatattā so pañcakaṅgoti paññāto. **Thapatī** ti vaḍḍhakījeṭṭhako. **Udāyī** ti paṇḍitaudāyitthero. **Pariyāyan** ti kāraṇaṃ. **Dvepānandā** ti dvepi, ānanda, **pariyāyenā** ti kāraṇena. Ettha ca kāyikacetasikavasena dve veditabbā, sukhādivasena tissopi, indriyavasena sukhindriyādikā pañca, dvāravasena cakkhusamphassajādikā cha, upavicāravasena “cakkhunā rūpaṃ disvā somanassaṭhāniyaṃ rūpaṃ upavicaratī”tiādikā aṭṭhārasa, cha gehasitāni somanassāni, cha nekkhammasitāni, cha gehasitāni domanassāni, cha nekkhammasitāni, cha gehasitā upekkhā, cha nekkhammasitāti evaṃ chattiṃsa. Tā atīte chattiṃsa, anāgate chattiṃsa, paccuppanne chattiṃsāti evaṃ aṭṭhasataṃ vedanā veditabbā.

**Pañcime ānanda kāmaguṇā** ti ayaṃ pāṭiyekko anusandhi. Na kevalañhi dve ādiṃ katvā vedanā Bhagavatā paññattā, pariyāyena ekāpi vedanā kathitā, taṃ dassento pañcakaṅgassa thapatino vādaṃ upatthambhetuṃ imaṃ desanaṃ ārabhi. **Abhikkantataran** ti sundarataraṃ. **Paṇītataran** ti atappakataraṃ. Ettha ca catutthajjhānato paṭṭhāya adukkhamasukhā vedanā, sāpi santaṭṭhena paṇītaṭṭhena ca sukhanti vuttā. Nirodho avedayitasukhavasena sukhaṃ nāma jāto. Pañcakāmaguṇavasena hi aṭṭhasamāpattivasena ca uppannaṃ vedayitaṃ sukhaṃ nāma, nirodho avedayitasukhaṃ nāma. Iti vedayitasukhaṃ vā hotu avedayitasukhaṃ vā, niddukkhabhāvasaṅkhātena sukhaṭṭhena ekantasukhameva jātaṃ.

**Yattha yatthā** ti yasmiṃ yasmiṃ ṭhāne. **Sukhaṃ upalabbhatī** ti vedayitaṃ sukhaṃ vā avedayitaṃ sukhaṃ vā upalabbhati. **Taṃ taṃ tathāgato sukhasmiṃ paññapeti,** taṃ sabbaṃ tathāgato niddukkhabhāvaṃ sukhasmiṃyeva paññapetīti idha bhagavā nirodhasamāpattiṃ sīsaṃ katvā neyyapuggalassa vasena arahattanikūṭen’eva desanaṃ niṭṭhāpesi. Dasamaṃ uttānatthamevāti.

<p class="text-center text-muted">Rahogatavaggo dutiyo.</p>

{{<subtitle>}}3. Aṭṭhasatapariyāyavaggo{{</subtitle>}}

### 1. Sīvakasuttavaṇṇanā

##### 269

Tatiyavaggassa paṭhame **moḷiyasīvako** ti **sīvako** ti tassa nāmaṃ. Cūḷā panassa atthi, tasmā moḷiyasīvakoti vuccati. **Paribbājako** ti channaparibbājako. **Pittasamuṭṭhānānī** ti pittapaccayāni. **Vedayitānī** ti vedanā. Tattha pittapaccayā tisso vedanā uppajjanti. Kathaṃ? Ekacco hi “pittaṃ me kupitaṃ dujjānaṃ kho pana jīvitan”ti dānaṃ deti, sīlaṃ samādiyati uposathakammaṃ karoti, evamassa kusalavedanā uppajjati. Ekacco “pittabhesajjaṃ karissāmī”ti pāṇaṃ hanati, adinnaṃ ādiyati, musā bhaṇati, dasa dussīlyakammāni karoti, evamassa akusalavedanā uppajjati. Ekacco “ettakenapi me bhesajjakaraṇena pittaṃ na vūpasammati, alaṃ yaṃ hoti. taṃ hotū”ti majjhatto kāyikavedanaṃ adhivāsento nipajjati, evaṃ assa abyākatavedanā uppajjati.

**Sāmampi kho etan** ti taṃ taṃ pittavikāraṃ disvā attanāpi etaṃ veditabbaṃ. **Saccasammatan** ti bhūtasammataṃ. Lokopi hissa sarīre sabalavaṇṇatādipittavikāraṃ disvā “pittamassa kupitan”ti jānāti. **Tasmā** ti yasmā sāmañca viditaṃ lokassa ca saccasammataṃ atidhāvanti, tasmā. **Semhasamuṭṭhānā** dīsupi eseva nayo. Ettha pana **sannipātikānī** ti tiṇṇampi pittādīnaṃ kopena samuṭṭhitāni. **Utupariṇāmajānī** ti visabhāgaututo jātāni. Jaṅgaladesavāsīnañhi anupadese vasantānaṃ visabhāgo utu uppajjati, anupadesavāsīnañca jaṅgaladeseti evaṃ malayasamuddatīrādivasenāpi utuvisabhāgatā uppajjatiyeva. Tato jātāti utupariṇāmajātāni nāma.

**Visamaparihārajānī** ti mahābhāravahanasudhākoṭṭanādito vā avelāya carantassa sappaḍaṃsakūpapātādito vā visamaparihārato jātāni. **Opakkamikānī** ti “ayaṃ coro vā pāradāriko vā”ti gahetvā jaṇṇukakapparamuggarādīhi nippothanaupakkamaṃ paccayaṃ katvā uppannāni. Etaṃ bahi upakkamaṃ labhitvā koci vuttanayen’eva kusalaṃ karoti, koci akusalaṃ, koci adhivāsento nipajjati. **Kammavipākajānī** ti kevalaṃ kammavipākato, jātāni. Tesupi hi uppannesu vuttanayen’eva koci kusalaṃ karoti, koci akusalaṃ, koci adhivāsento nipajjati. Evaṃ sabbavāresu tividhāva vedanā honti.

Tattha purimehi sattahi kāraṇehi uppannā sārīrikā vedanā sakkā paṭibāhituṃ, kammavipākajānaṃ pana sabbabhesajjānipi sabbaparittānipi nālaṃ paṭighātāya. Imasmiṃ sutte lokavohāro nāma kathitoti.

### 2-10. Aṭṭhasatasuttādivaṇṇanā

##### 270-278

Dutiye **aṭṭhasatapariyāyan** ti aṭṭhasatassa kāraṇabhūtaṃ. **Dhammapariyāyan** ti dhammakāraṇaṃ. **Kāyikā ca cetasikā cā** ti ettha kāyikā kāmāvacareyeva labbhanti, cetasikā catubhūmikāpi. **Sukhā** tiādīsu sukhā vedanā arūpāvacare natthi, sesāsu tīsu bhūmīsu labbhanti, dukkhā kāmāvacarāva, itarā catubhūmikā. Pañcake sukhindriyadukkhindriyadomanassindriyāni kāmāvacarāneva, somanassindriyaṃ tebhūmakaṃ, upekkhindriyaṃ catubhūmakaṃ. Chakke pañcasu dvāresu vedanā kāmāvacarāva, manodvāre catubhūmikā, aṭṭhārasake chasu iṭṭhārammaṇesu somanassena saha upavicarantīti **somanassūpavicārā**. Sesadvayepi eseva nayo. Iti ayaṃ desanā vicāravasena āgatā, taṃsampayuttānaṃ pana somanassādīnaṃ vasena idha aṭṭhārasa vedanā veditabbā.

**Cha gehasitāni somanassānī** tiādīsu “cakkhuviññeyyānaṃ rūpānaṃ iṭṭhānaṃ kantānaṃ manāpānaṃ manoramānaṃ lokāmisapaṭisaṃyuttānaṃ paṭilābhaṃ vā paṭilābhato samanupassato pubbe vā paṭiladdhapubbaṃ atītaṃ niruddhaṃ vipariṇataṃ samanussarato uppajjati somanassaṃ. Yaṃ evarūpaṃ somanassaṃ, idaṃ vuccati gehasitaṃ somanassan”ti <small>(ma. ni. 3.306)</small>. Evaṃ chasu dvāresu vuttakāmaguṇanissitāni somanassāni **cha gehasitasomanassāni** nāma.

“Rūpānaṃ tveva aniccataṃ viditvā vipariṇāmavirāganirodhaṃ ‘pubbe ceva rūpā etarahi ca, sabbe te rūpā aniccā dukkhā vipariṇāmadhammā’ti evametaṃ yathābhūtaṃ sammappaññāya passato uppajjati somanassaṃ. Yaṃ evarūpaṃ somanassaṃ, idaṃ vuccati nekkhammasitaṃ somanassan”ti <small>(ma. ni. 3.306)</small> evaṃ chasu dvāresu iṭṭhārammaṇe āpāthagate aniccatādivasena vipassanaṃ paṭṭhapetvā ussukkāpetuṃ sakkontassa “ussukkitā me vipassanā”ti somanassajātassa uppannasomanassāni **cha nekkhammasitasomanassāni** nāma.

“Cakkhuviññeyyānaṃ rūpānaṃ iṭṭhānaṃ kantānaṃ manāpānaṃ manoramānaṃ lokāmisapaṭisaṃyuttānaṃ appaṭilābhaṃ vā appaṭilābhato samanupassato pubbe vā paṭiladdhapubbaṃ atītaṃ niruddhaṃ vipariṇataṃ samanussarato uppajjati domanassaṃ. Yaṃ evarūpaṃ domanassaṃ, idaṃ vuccati gehasitaṃ domanassan”ti. Evaṃ chasu dvāresu “iṭṭhārammaṇaṃ nānubhavissāmi nānubhavāmī”ti vitakkayato uppannāni kāmaguṇanissitadomanassāni **cha gehasitadomanassāni** nāma.

“Rūpānaṃ tveva aniccataṃ viditvā vipariṇāmavirāganirodhaṃ ‘pubbe ceva rūpā etarahi ca, sabbe te rūpā aniccā dukkhā vipariṇāmadhammā’ti evametaṃ yathābhūtaṃ sammappaññāya disvā anuttaresu vimokkhesu pihaṃ upaṭṭhāpeti ‘kudāssu nāmāhaṃ tadāyatanaṃ upasampajja viharissāmi, yadariyā etarahi āyatanaṃ upasampajja viharantī”ti. Iti anuttaresu vimokkhesu pihaṃ upaṭṭhāpayato uppajjati pihapaccayā domanassaṃ. Yaṃ evarūpaṃ domanassaṃ, idaṃ vuccati nekkhammasitaṃ domanassanti; evaṃ chasu dvāresu iṭṭhārammaṇe āpāthagate anuttaravimokkhasaṅkhātaariyaphaladhammesu pihaṃ upaṭṭhāpetvā tadadhigamāya aniccatādivasena vipassanaṃ paṭṭhapetvā ussukkāpetuṃ asakkontassa “imampi pakkhaṃ imam pi māsaṃ imam pi saṃvaccharaṃ vipassanaṃ ussukkāpetvā ariyabhūmiṃ pāpuṇituṃ nāsakkhin”ti anusocato uppannāni domanassāni **cha nekkhammasitadomanassāni** nāma.

“Cakkhunā rūpaṃ disvā uppajjati upekkhā bālassa mūḷhassa puthujjanassa anodhijinassa avipākajinassa anādīnavadassāvino assutavato puthujjanassa. Yā evarūpā upekkhā, rūpaṃ sā nātivattati, tasmā sā upekkhā gehasitāti vuccatī”ti; evaṃ chasu dvāresu iṭṭhārammaṇe āpāthagate guḷapiṇḍake nilīnamakkhikā viya rūpādīni anativattamānā tattheva laggā laggitā hutvā uppannakāmaguṇanissitā upekkhā **cha gehasitaupekkhā** nāma.

“Rūpānaṃ tveva aniccataṃ viditvā vipariṇāmavirāganirodhaṃ pubbe ceva rūpā etarahi ca, ‘sabbe te rūpā aniccā dukkhā vipariṇāmadhammā’ti evametaṃ yathābhūtaṃ sammappaññāya passato uppajjati upekkhā. Yā evarūpā upekkhā, rūpaṃ sā ativattati, tasmā sā upekkhā nekkhammasitāti vuccatī”ti; evaṃ chasu dvāresu iṭṭhādiārammaṇe āpāthagate iṭṭhe arajjantassa aniṭṭhe adussantassa asamapekkhane amuyhantassa uppannā vipassanāñāṇasampayuttā upekkhā **nekkhammasitaupekkhā** nāma. Imasmiṃ sutte sabbasaṅgāhako catubhūmakadhammaparicchedo kathito. Tatiyādīni uttānatthāneva.

### 11. Nirāmisasuttavaṇṇanā

##### 279

Ekādasame **sāmisā** ti kilesāmisena sāmisā. **Nirāmisatarā** ti nirāmisāyapi jhānapītiyā nirāmisatarāva. Nanu ca dvīsu jhānesu pīti mahaggatāpi hoti lokuttarāpi, paccavekkhaṇapīti lokiyāva, sā kasmā nirāmisatarā jātāti? Santapaṇītadhammapaccavekkhaṇavasena uppannattā. Yathā hi rājavallabho cūḷupaṭṭhāko appaṭihārikaṃ yathāsukhaṃ rājakulaṃ pavisanto seṭṭhisenāpatiādayo pādena paharantopi na gaṇeti. Kasmā? Rañño āsannaparicārakattā. Iti so tehi uttaritaro hoti, evamayampi santapaṇītadhammapaccavekkhaṇavasena uppannattā lokuttarapītitopi uttaritarāti veditabbā. Sesavāresupi eseva nayo.

Vimokkhavāre pana rūpapaṭisaṃyutto vimokkho attano ārammaṇabhūtena rūpāmisavaseneva sāmiso nāma, arūpapaṭisaṃyutto rūpāmisābhāvena nirāmiso nāmāti.

{{<eof>}}
    Vedanāsaṃyuttavaṇṇanā niṭṭhitā.
{{</eof>}}