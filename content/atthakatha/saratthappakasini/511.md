---
title: "Sotāpattisaṃyuttaṃ"
subtitle: ""
language: "pi"
date: 2022-07-27T16:40:32+08:00
lastmod: 2022-07-27T16:40:32+08:00
draft: false
brewing: false
weight: 511
---

{{<subtitle>}}1. Veḷudvāravaggo{{</subtitle>}}

## 1. Cakkavattirājasuttavaṇṇanā

#### 997

Sotāpattisaṃyuttassa paṭhame **kiñcāpī** ti anuggahagarahaṇesu nipāto. Catunnañhi mahādīpānaṃ issariyādhipaccaṃ rajjaṃ anuggaṇhanto catunnañca apāyānaṃ appahīnabhāvaṃ garahanto satthā “kiñcāpi, bhikkhave, rājā cakkavattī” ti ādim āha. Tattha **catunnaṃ dīpānan** ti dvisahassadīpaparivārānaṃ catunnaṃ mahādīpānaṃ. **Issariyādhipaccan** ti issarabhāvo issariyaṃ, adhipatibhāvo ādhipaccaṃ, issariyaṃ ādhipaccaṃ etasmiṃ rajje, na chedanabhedananti issariyādhipaccaṃ. **Kāretvā** ti evarūpaṃ rajjaṃ pavattāpetvā. **Kiñcāpi, bhikkhave, ariyasāvako** ti ettha anuggahapasaṃsāsu nipāto. Piṇḍiyālopena hi yāpanaṃ anuggahanto catunnañca apāyānaṃ pahīnabhāvaṃ pasaṃsanto satthā “kiñcāpi, bhikkhave, ariyasāvako” ti ādim āha. Tattha **nantakānī** ti anantakāni. Terasahatthopi hi vatthasāṭako dasacchedanato paṭṭhāya nantakanteva saṅkhaṃ gacchati.

**Aveccappasādenā** ti acalappasādena. So panāyaṃ pasādo kiṃ eko, anekoti? Ekova, so maggena āgatappasādo. Yesu pana vatthūsu apubbaṃ acarimaṃ ruhati, tesaṃ vasena “buddhe aveccappasādenā” ti ādinā nayena tidhā vutto. Yasmā ca eko, tasmāva ninnānākaraṇo hoti. Ariyasāvakassa hi buddheyeva pasādo ca pemañca gāravañca mahantaṃ, na dhamme vā saṅghe vā, dhammeyeva vā mahantaṃ, na Buddhe vā saṅghe vā, saṅgheyeva vā mahantaṃ, na Buddhe vā dhamme vāti etaṃ natthi. **Itipi so Bhagavā** ti ādīni Visuddhimagge vitthāritāneva.

**Ariyakantehī** ti ariyānaṃ kantehi piyehi manāpehi. Pañca hi sīlāni bhavantaragatāpi ariyā na kopenti, evaṃ tesaṃ piyāni. Tāni sandhāyetaṃ vuttaṃ. **Akhaṇḍehī** tiādi sadisavasena vuttaṃ. Mukhavaṭṭiyañhi chinnekadesā pāti khaṇḍāti vuccati, majjhe bhinnā chiddāti, ekasmiṃ padese visabhāgavaṇṇā gāvī sabalāti, nānābinducittā kammāsāti, evam eva paṭipāṭiyā ādimhi vā ante vā bhinnaṃ sīlaṃ khaṇḍaṃ nāma, majjhe bhinnaṃ chiddaṃ, yattha katthaci dvinnaṃ vā tiṇṇaṃ vā paṭipāṭiyā bhinnattā sabalaṃ, ekantaraṃ bhinnaṃ kammāsaṃ. Tesaṃ dosānaṃ abhāvena akhaṇḍāditā veditabbā. **Bhujissehī** ti bhujissabhāvakarehi. **Viññuppasatthehī** ti buddhādīhi viññūhi pasaṃsitehi. **Aparāmaṭṭhehī** ti “idaṃ nāma tayā kataṃ, idaṃ vītikkantan” ti evaṃ parāmasituṃ asakkuṇeyyehi. **Samādhisaṃvattanikehī** ti appanāsamādhiṃ upacārasamādhiṃ vā saṃvattetuṃ samatthehi.

## 2. Brahmacariyogadhasuttavaṇṇanā

#### 998

Dutiye **yesaṃ saddhā** ti padena Buddhe pasādo gahito. **Sīlan** ti padena ariyakantāni sīlāni gahitāni. **Pasādo** ti padena saṅghe pasādo gahito. **Dhammadassanan** ti padena dhamme pasādo gahitoti evaṃ cattāri sotāpattiyaṅgāni vuttāni. **Kālena paccentī** ti kālena pāpuṇanti. **Brahmacariyogadhaṃ sukhan** ti brahmacariyaṃ ogāhitvā ṭhitaṃ uparimaggattayasampayuttaṃ sukhaṃ. Yo pan’esa gāthāya āgato pasādo, so katarapasādo hotī ti. Tipiṭakacūḷābhayatthero tāva “maggapasādo” ti āha, tipiṭakacūḷanāgatthero “āgatamaggassa paccavekkhaṇappasādo” ti. Ubhopi therā paṇḍitā bahussutā, ubhinnaṃ subhāsitaṃ. Missakappasādo esoti.

## 3. Dīghāvuupāsakasuttavaṇṇanā

#### 999

Tatiye **tasmā** ti yasmā catūsu sotāpattiyaṅgesu sandissasi, tasmā. **Vijjābhāgiye** ti vijjākoṭṭhāsike. **Sabbasaṅkhāresū** ti sabbesu tebhūmakasaṅkhāresu. Evamassa upari tiṇṇaṃ maggānaṃ vipassanā kathitā. **Vighātan** ti dukkhaṃ.

## 4-5. Paṭhamasāriputtasuttādivaṇṇanā

#### 1000-1001

Catuttha uttānameva. Pañcame **sotāpattiyaṅgan** ti sotāpattiyā pubbabhāgapaṭilābhaṅgaṃ. Buddhe aveccappasādādayo pana paṭiladdhaguṇā sotāpannassa aṅgā nāma, tepi pana sotāpattiyaṅganti āgatā. Tatrāyaṃ dvinnampi vacanattho – sappurise sevanto bhajanto payirupāsanto dhammaṃ suṇanto yoniso manasikaronto dhammānudhammaṃ pubbabhāgapaṭipadaṃ paṭipajjanto sotāpattiṃ paṭilabhatīti sappurisasaṃsevādayo sotāpattiatthāya aṅganti sotāpattiyaṅgaṃ nāma, itare paṭhamamaggasaṅkhātāya sotāpattiyā aṅgantipi sotāpattiyaṅgaṃ, paṭividdhasotāpattimaggassa sotāpattimaggo aṅgantipi sotāpattiyaṅgaṃ.

## 6. Thapatisuttavaṇṇanā

#### 1002

Chaṭṭhe **sādhuke paṭivasantī** ti sādhukanāmake attano bhogagāmake vasanti. Tesu isidatto sakadāgāmī, purāṇo sotāpanno sadārasantuṭṭho. **Magge purisaṃ ṭhapesun** ti tesaṃ kira gāmadvārena Bhagavato gamanamaggo. Tasmā “Bhagavā kāle vā akāle vā amhākaṃ suttānaṃ vā pamattānaṃ vā gaccheyya, atha passituṃ na labheyyāmā” ti maggamajjhe purisaṃ ṭhapesuṃ.

**Anubandhiṃsū** ti na dūratova piṭṭhito piṭṭhito anubandhiṃsu, Bhagavā pana sakaṭamaggassa majjhe jaṅghamaggena agamāsi, itare ubhosu passesu anugacchantā agamaṃsu. **Maggā okkammā** ti buddhānañhi kenaci saddhiṃ gacchantānaṃ yeva paṭisanthāraṃ kātuṃ vaṭṭati kenaci saddhiṃ ṭhitakānaṃ, kenaci saddhiṃ divasabhāgaṃ nisinnānaṃ. Tasmā Bhagavā cintesi – “imehi me saddhiṃ gacchantassa paṭisanthāraṃ kātuṃ ayuttaṃ, ṭhitakena pi kātuṃ na yuttaṃ, ime hi mayhaṃ sāsane sāmino āgataphalā. Imehi saddhiṃ nisīditvā va divasabhāgaṃ paṭisanthāraṃ karissāmī” ti maggā okkamma yena aññataraṃ rukkhamūlaṃ ten’upasaṅkami.

**Paññatte āsane nisīdī** ti te kira chattupāhanaṃ kattaradaṇḍaṃ pādabbhañjanatelādīni c’eva aṭṭhavidhañca pānakaṃ sarabhapādapallaṅkañca gāhāpetvā agamaṃsu, ābhataṃ pallaṅkampi paññāpetvā adaṃsu, satthā tasmiṃ nisīdi. **Ekamantaṃ nisīdiṃsū** ti sesāni chattupāhanādīni bhikkhusaṅghassa dethāti vatvā sayampi Bhagavantaṃ vanditvā ekamantaṃ nisīdiṃsu.

**Sāvatthiyā kosalesu cārikaṃ pakkamissatī** tiādi sabbaṃ majjhimapadesavasenava vuttaṃ. Kasmā? Niyatattā. Bhagavato hi cārikācaraṇampi aruṇuṭṭhāpanampi niyataṃ, majjhimapadeseyeva cārikaṃ carati, majjhimadese aruṇaṃ uṭṭhapetīti niyatattā majjhimadesavasena vuttaṃ. **Āsanne no Bhagavā bhavissatī** ti ettha na kevalaṃ āsannattāyeva tesaṃ somanassaṃ hoti, atha kho “idāni dānaṃ dātuṃ gandhamālādīhi pūjaṃ kātuṃ dhammaṃ sotuṃ pañhaṃ pucchituṃ labhissāmā” ti tesaṃ somanassaṃ hoti.

**Tasmātiha thapatayo sambādho gharāvāso** ti thapatayo yasmā tumhākaṃ mayi dūrībhūte anappakaṃ domanassaṃ, āsanne anappakaṃ somanassaṃ hoti, tasmāpi veditabbametaṃ “sambādho gharāvāso” ti. Gharāvāsassa hi dosena tumhākaṃ evaṃ hoti. Sace pana gharāvāsaṃ pahāya pabbajitā, atha evaṃ vo mayā saddhiṃyeva gacchantānañca āgacchantānañca taṃ na bhaveyyāti imamatthaṃ dīpento evam āha. Tattha sakiñcanasapalibodhaṭṭhena sambādhatā veditabbā. Mahāvāse vasantassapi hi sakiñcanasapalibodhaṭṭhena gharāvāso sambādhova. **Rajāpatho** ti rāgadosamoharajānaṃ āpatho, āgamanaṭṭhānanti attho. **Abbhokāso pabbajjā** ti pabbajjā pana akiñcanaapalibodhaṭṭhena abbhokāso. Caturatanikepi hi gabbhe dvinnaṃ bhikkhūnaṃ pallaṅkena pallaṅkaṃ ghaṭetvā nisinnānampi akiñcanaapalibodhaṭṭhena pabbajjā abbhokāso nāma hoti. **Alañca pana vo thapatayo appamādāyā** ti evaṃ sambādhe gharāvāse vasantānaṃ tumhākaṃ appamādameva kātuṃ yuttanti attho.

**Ekaṃ purato ekaṃ pacchato nisīdāpemā** ti te kira dve pi janā sabbālaṅkārapaṭimaṇḍitesu dvīsu nāgesu tā itthiyo evaṃ nisīdāpetvā rañño nāgaṃ majjhe katvā ubhosu passesu gacchanti, tasmā evam āhaṃsu. **Nāgopi rakkhitabbo** ti yathā kiñci visevitaṃ na karoti, evaṃ rakkhitabbo hoti. **Tāpi bhaginiyo** ti yathā pamādaṃ nāpajjanti, evaṃ rakkhitabbā honti. **Attāpī** ti sitahasitakathitavipekkhitādīni akarontehi attāpi rakkhitabbo hoti.. <small>(Tehi tathā karontehi na attāpi rakkhitabbo hoti)</small> Tathā karonto hi “sāmidubbho eso” ti niggahetabbo hoti. **Tasmātiha thapatayo** ti yasmā tumhe rājā niccaṃ rājabhaṇḍaṃ paṭicchāpeti, tasmāpi sambādho gharāvāso rajāpatho. Yasmā pana paṃsukūlikabhikkhuṃ evaṃ paṭicchāpento natthi, tasmā abbhokāso pabbajjā. Evaṃ sabbatthāpi alañca pana vo thapatayo appamādāya appamādameva karothāti dasseti.

**Muttacāgo** ti vissaṭṭhacāgo. **Payatapāṇī** ti āgatāgatānaṃ dānatthāya dhotahattho. **Vossaggarato** ti vossaggasaṅkhāte cāge rato. **Yācayogo** ti yācitabbakayutto. **Dānasaṃvibhāgarato** ti dānena c’eva appamattakampi kiñci laddhā tatopi saṃvibhāge rato. **Appaṭivibhattan** ti “idaṃ amhākaṃ bhavissati, idaṃ bhikkhūnan” ti evaṃ akatavibhāgaṃ, sabbaṃ dātabbameva hutvā ṭhitanti attho.

## 7. Veḷudvāreyyasuttavaṇṇanā

#### 1003

Sattame **veḷudvāran** ti gāmadvāre paveṇiāgatassa veḷugacchassa atthitāya evaṃladdhanāmo gāmo. **Attupanāyikan** ti attani upanetabbaṃ. **Samphabhāsenā** ti amantabhāsena. **Samphappalāpabhāsenā** ti samphappalāpasambhāsena niratthakena aññāṇavacanenāti attho.

## 8-9. Paṭhamagiñjakāvasathasuttādivaṇṇanā

#### 1004-5

Aṭṭhame **ñātike** ti ekaṃ taḷākaṃ nissāya dvinnaṃ cūḷapitimahāpitiputtānaṃ dve gāmā, tesu ekasmiṃ gāmake. **Giñjakāvasathe** ti iṭṭhakāmaye āvasathe. **Orambhāgiyānan** ti heṭṭhābhāgiyānaṃ, kāmabhaveyeva paṭisandhiggāhāpakānanti attho. Oranti laddhanāmehi vā tīhi maggehi pahātabbānītipi orambhāgiyāni. Tattha kāmacchando byāpādoti imāni dve samāpattiyā vā avikkhambhitāni maggena vā asamucchinnāni nibbattivasena uddhaṃ bhāgaṃ rūpabhavaṃ arūpabhavaṃ vā gantuṃ na denti. Sakkāyadiṭṭhiādīni tīṇi tattha nibbattampi ānetvā puna idh’eva nibbattāpentīti sabbānipi orambhāgiyāneva. **Anāvattidhammo** ti paṭisandhivasena anāgamanasabhāvo.

**Rāgadosamohānaṃ tanuttā** ti ettha kadāci uppattiyā ca pariyuṭṭhānamandatāya cā ti dvedhāpi tanubhāvo veditabbo. Sakadāgāmissa hi puthujjanānaṃ viya abhiṇhaṃ rāgādayo na uppajjanti, kadāci karahaci uppajjanti. Uppajjamānā ca na puthujjanānaṃ viya bahalabahalā uppajjanti, makkhipattaṃ viya tanukā uppajjanti. Dīghabhāṇakatipiṭakamahāsīvatthero panāha – “yasmā sakadāgāmissa puttadhītaro honti, orodhā ca honti, tasmā bahalā kilesā. Idaṃ pana bhavatanukavasena kathitan” ti. Taṃ aṭṭhakathāyaṃ “sotāpannassa satta bhave ṭhapetvā aṭṭhame bhave bhavatanukaṃ natthi, sakadāgāmissa dve bhave ṭhapetvā pañcasu bhavesu bhavatanukaṃ natthi, anāgāmissa rūpārūpabhavaṃ ṭhapetvā kāmabhave bhavatanukaṃ natthi, khīṇāsavassa kismiñci bhave bhavatanukaṃ natthī” ti vuttattā paṭikkhittaṃ hoti.

**Imaṃ lokan** ti imaṃ kāmāvacaralokaṃ sandhāya vuttaṃ. Ayañhettha adhippāyo – sace hi manussesu sakadāgāmiphalaṃ patto devesu nibbattitvā arahattaṃ sacchikaroti, icc-etaṃ kusalaṃ. Asakkonto pana avassaṃ manussalokaṃ āgantvā sacchikaroti. Devesu sakadāgāmiphalaṃ pattopi sace manussesu nibbattitvā arahattaṃ sacchikaroti, icc-etaṃ kusalaṃ. Asakkonto pana avassaṃ devalokaṃ gantvā sacchikarotīti.

Vinipatanaṃ vinipāto, nāssa vinipāto dhammoti **avinipātadhammo**, catūsu apāyesu avinipātanasabhāvoti attho. **Niyato** ti dhammaniyāmena niyato. **Sambodhiparāyaṇo** ti uparimaggattayasaṅkhātā sambodhi paraṃ ayanaṃ assa gati paṭisaraṇaṃ avassaṃ pattabbāti sambodhiparāyaṇo. **Vihesāvesā** ti tesaṃ tesaṃ ñāṇagatiṃ ñāṇūpapattiṃ ñāṇābhisamparāyaṃ olokentassa kāyakilamathova esa, Ānanda, Tathāgatassāti dīpeti. Cittavihesā pana buddhānaṃ natthi.

**Dhammādāsan** ti dhammamayaṃ ādāsaṃ. **Yenā** ti yena dhammādāsena samannāgato. **Khīṇāpāyaduggativinipāto** ti idaṃ nirayādīnaṃ yeva vevacanavaseneva vuttaṃ. Nirayādayo hi vaḍḍhisaṅkhātato ayato apetattā **apāyo**, dukkhassa gati paṭisaraṇanti. **Duggati**, dukkaṭakārino ettha vivasā nipatantīti **vinipāto**. Navamaṃ uttānameva.

## 10. Tatiyagiñjakāvasathasuttavaṇṇanā

#### 1006

Dasame **paropaññāsā** ti atirekapaññāsa. **Sādhikanavutī** ti atirekanavuti. **Chātirekānī** ti chahi adhikāni. So kira gāmo kiñcāpi nātimahā ahosi, ariyasāvakā pan’ettha bahū. Tattha tattha ahivātarogena ekappahāreneva catuvīsati pāṇasatasahassāni kālamakaṃsu, tesu ariyasāvakā ettakā nāma ahesuṃ. Sesaṃ sabbattha uttānamevāti.

{{<eop>}}Veḷudvāravaggo paṭhamo.{{</eop>}}

{{<subtitle>}}2. Rājakārāmavaggo{{</subtitle>}}

## 1. Sahassabhikkhunisaṅghasuttavaṇṇanā

#### 1007

Dutiyassa paṭhame **rājakārāme** ti raññā kāritattā evaṃ laddhanāme ārāme, taṃ raññā pasenadikosalena kataṃ. Paṭhamabodhiyaṃ kira lābhaggayasaggapattaṃ satthāraṃ disvā titthiyā cintayiṃsu – “samaṇo Gotamo lābhaggayasaggapatto, na kho pan’esa aññaṃ kiñci sīlaṃ vā samādhiṃ vā nissāya evaṃ lābhaggayasaggapatto. Bhūmisīsaṃ pana tena gahitaṃ, sace mayampi Jetavanasamīpe ārāmaṃ kārāpetuṃ sakkuṇeyyāma, lābhaggayasaggapattā bhaveyyāmā” ti. Te attano attano upaṭṭhāke samādapetvā satasahassamatte kahāpaṇe labhitvā te ādāya rañño santikaṃ agamaṃsu. Rājā “kiṃ etan” ti? Pucchi. Mayaṃ Jetavanasamīpe titthiyārāmaṃ karoma, sace samaṇo Gotamo vā samaṇassa Gotamassa sāvakā vā āgantvā vāressanti, vāretuṃ mā adatthāti lañjaṃ adaṃsu. Rājā lañjaṃ gahetvā “gacchatha kārethā” ti āha.

Te gantvā, attano upaṭṭhākehi dabbasambhāre āharāpetvā, thambhussāpanādīni karontā, uccāsaddā mahāsaddā ekakolāhalaṃ akaṃsu. Satthā gandhakuṭito nikkhamma pamukhe ṭhatvā “ke pana te, Ānanda, uccāsaddā mahāsaddā kevaṭṭā maññe macchavilope” ti?, Pucchi. Titthiyā, bhante, Jetavanasamīpe titthiyārāmaṃ karontīti. Ānanda, ime sāsanena paṭiviruddhā bhikkhusaṅghassa aphāsuvihāraṃ karissanti, rañño ārocetvā vārāpehīti.

Thero bhikkhusaṅghena saddhiṃ gantvā rājadvāre aṭṭhāsi. Rañño “therā, deva, āgatā” ti nivedayiṃsu. Rājā lañjassa gahitattā na nikkhami. Therā gantvā satthu ārocayiṃsu. Satthā Sāriputtamoggallāne pesesi. Rājā tesampi dassanaṃ na adāsi. Te āgantvā satthu ārocayiṃsu “na, bhante, rājā nikkhanto” ti. Satthā taṅkhaṇaṃ yeva byākāsi – “attano rajje ṭhatvā kālaṃ kātuṃ na labhissatī” ti.

Dutiyadivase ca sāmaṃ yeva bhikkhusaṅghaparivāro gantvā rājadvāre aṭṭhāsi. Rājā “satthā āgato” ti sutvā nikkhamitvā, nivesanaṃ pavesetvā, sārapallaṅke nisīdāpetvā, yāgukhajjakaṃ adāsi. Satthā paribhuttayāgukhādanīyo “yāva bhattaṃ niṭṭhāti, tāva satthu santike nisīdissāmī” ti āgantvā nisinnaṃ rājānaṃ “tayā, mahārāja, idaṃ nāma katan” ti avatvā, “kāraṇeneva naṃ saññāpessāmī” ti idaṃ atītakāraṇaṃ āhari – mahārāja, pabbajite nāma aññamaññaṃ yujjhāpetuṃ na vaṭṭati. Atītepi isayo aññamaññaṃ yujjhāpetvā saha raṭṭhena rājā samuddaṃ paviṭṭhoti. Kadā Bhagavāti?

Atīte, mahārāja, bharuraṭṭhe bharurājā nāma rajjaṃ kāreti. Pañcasatā pañcasatā dve isigaṇā pabbatapādato loṇambilasevanatthāya bharunagaraṃ gantvā nagarassa avidūre dve rukkhā atthi, paṭhamaṃ āgato isigaṇo ekassa rukkhassa mūle nisīdi, pacchāgatopi ekassāti. Te yathābhirantaṃ viharitvā pabbatapādaṃ eva agamaṃsu. Te puna āgacchantāpi attano rukkhamūleyeva nisīdanti. Addhāne gacchante eko rukkho sukkhi, tasmiṃ sukkhe āgatā tāpasā “ayaṃ rukkho mahā, amhākampi tesampi pahossatī” ti itaresaṃ rukkhamūlassa ekapadese nisīdiṃsu. Te pacchā āgacchantā rukkhamūlaṃ apavisitvā bahi ṭhitāva “kasmā tumhe ettha nisīdathā” ti āhaṃsu. Ācariyā amhākaṃ rukkho sukkho, ayaṃ rukkho mahā, tumhepi pavisatha, tumhākampi amhākampi pahossatīti. Te “na mayaṃ pavisāma, nikkhamatha tumhe” ti kathaṃ vaḍḍhetvā “na tumhe attanova manena nikkhamissathā” ti hatthādīsu gahetvā nikkaḍḍhiṃsu. Te “hotu sikkhāpessāma ne” ti iddhiyā sovaṇṇamayāni dve cakkāni rajatamayañca akkhaṃ māpetvā pavaṭṭentā rājadvāraṃ agamiṃsu. Rañño “evarūpaṃ, deva, tāpasā paṇṇākāraṃ gahetvā ṭhitā” ti nivedayiṃsu. Rājā tuṭṭho “pakkosathā” ti te pakkosāpetvā “mahākammaṃ tumhehi kataṃ, atthi vo kiñci mayā kattabban” ti āha. Āma, mahārāja, amhākaṃ nisinnaṭṭhānaṃ ekarukkhamūlaṃ atthi, taṃ aññehi isīhi gahitaṃ, taṃ no dāpehīti. Rājā purise pesetvā tāpase nikkaḍḍhāpesi.

Te bahi ṭhitā “kiṃ nu kho datvā labhiṃsū” ti olokayamānā “idaṃ nāmā” ti disvā “mayampi lañjaṃ datvā puna gaṇhissāmā” ti iddhiyā sovaṇṇamayaṃ rathapañjaraṃ māpetvā ādāya agamaṃsu. Rājā disvā tuṭṭho – “kiṃ, bhante, kātabban” ti?, Āha. Mahārāja amhākaṃ rukkhamūle añño isigaṇo nisinno, taṃ no rukkhamūlaṃ dāpehīti. Rājā purise pesetvā te nikkaḍḍhāpesi. Tāpasā aññamaññaṃ kalahaṃ katvā, “ananucchavikaṃ amhehi katan” ti vippaṭisārino hutvā pabbatapādameva agamaṃsu. Tato devatā “ayaṃ rājā dvinnaṃ isigaṇānaṃ hatthato lañjaṃ gahetvā aññamaññaṃ kalahaṃ kārāpesī” ti kujjhitvā mahāsamuddaṃ ubbaṭṭetvā tassa rañño vijitaṃ yojanasahassamattaṭṭhānaṃ samuddameva akaṃsūti.

> “Isīnamantaraṃ katvā, bharurājāti me sutaṃ;  
> Ucchinno saha raṭṭhehi, sa rājā vibhavaṅgato” ti. <small>(jā. 1.2.125)</small> –

Evaṃ Bhagavatā imasmiṃ atīte dassite yasmā buddhānaṃ nāma kathā okappaniyā hoti, “tasmā rājā attano kiriyaṃ sallakkhetvā anupadhāretvā mayā akattabbaṃ kammaṃ katan” ti “gacchatha, bhaṇe, titthiye nikkaḍḍhathā” ti nikkaḍḍhāpetvā cintesi – “mayā kārito vihāro nāma natthi, tasmiṃyeva ṭhāne vihāraṃ kāressāmī” ti tesaṃ dabbasambhārepi adatvā vihāraṃ kāresi. Taṃ sandhāyetaṃ vuttaṃ.

## 2-3. Brāhmaṇasuttādivaṇṇanā

#### 1008-9

Dutiye **udayagāminin** ti attano samaye vaḍḍhigāminiṃ. **Maraṇaṃ āgameyyāsī** ti maraṇaṃ iccheyyāsi, pattheyyāsi vā. Tatiyaṃ uttānameva.

## 4. Duggatibhayasuttavaṇṇanā

#### 1010

Catutthe **sabbaduggatibhayaṃ samatikkanto** ti manussadobhaggaṃ paṭikkhittaṃ.

## 5. Duggativinipātabhayasuttavaṇṇanā

#### 1011

Pañcame **sabbaduggativinipātabhayaṃ samatikkanto** ti manussadobhaggena saddhiṃ cattāro apāyā paṭikkhittā.

## 6. Paṭhamamittāmaccasuttavaṇṇanā

#### 1012

Chaṭṭhe **mittā** ti aññamaññassa gehe āmisaparibhogavasena vohāramittā. **Amaccā** ti āmantanapaṭimantanairiyāpathādīsu ekato pavattakiccā. **Ñātī** ti sassusasurapakkhikā. **Sālohitā** ti samānalohitā bhātibhaginimātulādayo.

## 7. Dutiyamittāmaccasuttavaṇṇanā

#### 1013

Sattame **aññathattaṃ** nāma pasādaññathattaṃ bhāvaññathattaṃ gatiaññathattaṃ lakkhaṇaññathattaṃ vipariṇāmaññathattanti anekavidhaṃ. Tattha mahābhūtesu bhāvaññathattaṃ adhippetaṃ. Suvaṇṇādibhāvena hi ghanasaṇṭhitāya pathavidhātuyā vilīyitvā udakabhāvaṃ āpajjamānāya purimabhāvo vigacchati, bhāvaññathattaṃ paññāyati. Lakkhaṇaṃ pana na vigacchati, kakkhaḷalakkhaṇāva hoti. Ucchurasādibhāvena ca yūsākārasaṇṭhitāya āpodhātuyā sussitvā ghanapathavibhāvaṃ āpajjamānāya purimabhāvo vigacchati, bhāvaññathattaṃ paññāyati. Lakkhaṇaṃ pana na vigacchati, ābandhanalakkhaṇāva hoti. **Tatr’idaṃ aññathattan** ti ettha pana gatiaññathattaṃ adhippetaṃ, tañhi ariyasāvakassa natthi. Pasādaññathattampi natthiyeva, idha pana pasādaphalaṃ pakāsetuṃ gatiaññathattameva dassitaṃ. Sesaṃ sabbattha uttānamevāti.

{{<eop>}}Rājakārāmavaggo dutiyo.{{</eop>}}

{{<subtitle>}}3. Saraṇānivaggo{{</subtitle>}}

## 1-2. Paṭhamamahānāmasuttādivaṇṇanā

#### 1017-18

Tatiyassa paṭhame **iddhan** ti telamadhuphāṇitādīhi samiddhaṃ. **Phītan** ti hatthūpagasīsūpagagīvūpagādialaṅkāravasena supupphitaṃ. **Ākiṇṇamanussan** ti nirantaramanussaṃ. **Sambādhabyūhan** ti byūhā vuccanti avinibbiddharacchāyo, yā paviṭṭhamaggeneva niggacchanti, tā sambādhā byūhā bahukā etthāti **sambādhabyūhaṃ**. Imināpi nagarassa ghanavāsameva dīpeti. **Bhantenā** ti ito cito ca paribbhamantena uddhatacārinā. Dutiyaṃ uttānameva.

## 3. Godhasakkasuttavaṇṇanā

#### 1019

Tatiye **Bhagavāva etaṃ jāneyya etehi dhammehi samannāgataṃ vā asamannāgataṃ vā** ti idaṃ so sakko tīhi dhammehi samannāgatassa puggalassa sotāpannabhāvaṃ, catūhi vā dhammehi samannāgatassa sotāpannabhāvaṃ Bhagavāva jānātīti adhippāyena āha.

**Kocideva dhammasamuppādo uppajjeyyā** ti kiñcideva kāraṇaṃ uppajjeyya. **Ekato assa Bhagavā, ekato bhikkhusaṅgho** ti yasmiṃ kāraṇe uppanne Bhagavā bhikkhusaṅghena nānāladdhiko hutvā ekaṃ vādaṃ vadanto ekato assa, bhikkhusaṅghopi ekaṃ vadanto ekatoti attho. **Ten’ev’āhan** ti yaṃ vādaṃ tumhe vadetha, tamevāhaṃ gaṇheyyanti. Nanu ca ariyasāvakassa ratanattaye pasādanānattaṃ natthi, atha kasmā esa evam āhāti? Bhagavato sabbaññutāya. Evañ hi’ssa hoti “bhikkhusaṅgho attano asabbaññutāya ajānitvāpi katheyya, satthu pana aññāṇaṃ nāma natthī” ti. Tasmā evam āha. **Aññatra kalyāṇā aññatra kusalā** ti kalyāṇameva kusalameva vadāmi, na kalyāṇakusalavimuttanti. Apicassa anavajjanadoso esoti.

## 4. Paṭhamasaraṇānisakkasuttavaṇṇanā

#### 1020

Catutthe **idha mahānāma ekacco puggalo** ti idaṃ na kevalaṃ saraṇāni eva apāyato mutto, imepi puggalā muttāti dassetuṃ āraddhaṃ. **Mattaso nijjhānaṃ khamantī** ti pamāṇena ca olokanaṃ khamanti. Iminā dhammānusārimaggaṭṭhapuggalaṃ dasseti. **Agantā nirayan** ti maggaṭṭhapuggalo hi apāyato parimuttoti vā parimuccissatīti vā vattuṃ na vaṭṭati, parimuccatīti pana vattuṃ vaṭṭati. Yasmā ca parimuccati, tasmā gantā nāma na hotī ti, “agantā” ti vutto, na gacchatīti attho. **Saddhāmattaṃ pemamattan** ti iminā saddhānusārimaggaṭṭhapuggalaṃ dasseti. **Mahāsālā** ti samīpe ṭhiteva cattāro mahāsārarukkhe dassento āha. **Maraṇakāle sikkhaṃ samādiyī** ti maraṇasamaye tīsu sikkhāsu paripūrakārī ahosī ti dasseti.

## 5. Dutiyasaraṇānisakkasuttavaṇṇanā

#### 1021

Pañcame **dukkhettan** ti visamakhettaṃ. **Dubbhūman** ti ūsarabhūmiṃ loṇūpahataṃ. **Khaṇḍānī** ti paribhinnāni. **Pūtīnī** ti udakena temetvā pūtibhāvaṃ āpannāni. **Vātātapahatānī** ti vātātapena hatattā nirojabhāvaṃ gatāni. **Asārādānī** ti anādinnasārāni agahitasārāni. **Asukhasayitānī** ti na koṭṭhādīsu pakkhipitvā suṭṭhu ṭhapitāni. **Sukhasayitānī** ti ṭhapitaṭṭhānato cattāro māse acalitāni.

## 6. Paṭhamaanāthapiṇḍikasuttavaṇṇanā

#### 1022

Chaṭṭhe **ṭhānaso vedanā paṭippassambheyyā** ti khaṇena vedanā paṭippassambheyya. **Micchāñāṇenā** ti micchāpaccavekkhaṇena **micchāvimuttiyā** ti aniyyānikavimuttiyā. **Tasmā saddhañca sīlañcā** ti gāthā vuttatthā eva. **Yatra hi nāmā** ti yo nāma.

## 7. Dutiyaanāthapiṇḍikasuttavaṇṇanā

#### 1023

Sattame **samparāyikaṃ maraṇabhayan** ti samparāyahetukaṃ maraṇabhayaṃ **gihisāmīcikānī** ti gihīnaṃ anucchavikāni. Sesaṃ sabbattha uttānamevāti.

{{<eop>}}Saraṇānivaggo tatiyo.{{</eop>}}

{{<subtitle>}}4. Puññābhisandavaggo{{</subtitle>}}

## 1. Paṭhamapuññābhisandasuttavaṇṇanā

#### 1027

Catutthassa paṭhame **puññābhisandā kusalābhisandā** ti puññanadiyo kusalanadiyo. **Sukhassāhārā** ti sukhassa paccayā.

## 4. Paṭhamadevapadasuttavaṇṇanā

#### 1030

Catutthe **devapadānī** ti devānaṃ ñāṇena, devassa vā ñāṇena akkantapadāni. **Visuddhiyā** ti visujjhanatthāya. **Pariyodapanāyā** ti puriyodapanatthāya jotanatthāya. Imasmiṃ sutte cattāropi phalaṭṭhapuggalā visuddhaṭṭhena devā nāma jātā.

## 8. Vassasuttavaṇṇanā

#### 1034

Aṭṭhame **pāraṃgantvā** ti pāraṃ vuccati nibbānaṃ, taṃ patvāti attho. **Āsavānaṃ khayāya saṃvattantī** ti na paṭhamaṃ nibbānaṃ gantvā pacchā saṃvattanti, gacchamānā eva saṃvattanti. Desanā pana evaṃ katā.

## 10. Nandiyasakkasuttavaṇṇanā

#### 1036

Dasame **divā pavivekāya rattiṃ paṭisallānāyā** ti divā pavivekatthāya rattiṃ paṭisallānatthāya. **Dhammā na pātubhavantī** ti samathavipassanā dhammā na uppajjanti. Sesaṃ sabbattha uttānamevāti.

{{<eop>}}Puññābhisandavaggo catuttho.{{</eop>}}

{{<subtitle>}}5. Sagāthakapuññābhisandavaggo{{</subtitle>}}

## 1. Paṭhamaabhiasandasuttavaṇṇanā

#### 1037

Pañcamassa paṭhame **asaṅkhyeyyo** ti āḷhakagaṇanāya asaṅkhyeyyo, yojanavasena pan’assa saṅkhyā atthi. **Bahubheravan** ti saviññāṇakaaviññāṇakānaṃ bheravārammaṇānaṃ vasena bahubheravaṃ. **Puthū** ti bahu. **Savantī** ti sandamānā. **Upayantī** ti upagacchanti.

## 2. Dutiyaabhisandasuttavaṇṇanā

#### 1038

Dutiye **yatthimā mahānadiyo saṃsandanti samentī** ti yasmiṃ saṃbhajje etā mahānadiyo ekībhavanti, nirantarā bhavantīti attho.

## 3. Tatiyaabhisandasuttavaṇṇanā

#### 1039

Tatiye **puññakāmo** ti puññatthiko. **Kusale patiṭṭhito** ti maggakusale patiṭṭhito. **Bhāveti maggaṃ amatassa pattiyā** ti nibbānassa pāpuṇanatthaṃ arahattamaggaṃ bhāveti. **Dhammasārādhigamo** ti dhammasāro vuccati ariyaphalaṃ dhammasāro, adhigamo assāti dhammasārādhigamo, adhigataphaloti attho. **Khaye ratoti** kilesakkhaye rato.

## 4. Paṭhamamahaddhanasuttavaṇṇanā

#### 1040

Catutthe **aḍḍho mahaddhano** ti sattavidhena ariyadhanena aḍḍho c’eva mahaddhano ca. Teneva bhogena **mahābhogo**. Sesaṃ sabbattha uttānamevāti.

{{<eop>}}Sagāthakapuññābhisandavaggo pañcamo.{{</eop>}}

{{<subtitle>}}6. Sappaññavaggo{{</subtitle>}}

## 2. Vassaṃvuttasuttavaṇṇanā

#### 1048

Chaṭṭhassa dutiye ayamadhippāyo – sotāpanno bhikkhu ettakena vosānaṃ anāpajjitvā tāneva indriyabalabojjhaṅgāni samodhānetvā vipassanaṃ vaḍḍhetvā sakadāgāmimaggaṃ pāpuṇissati, sakadāgāmī anāgāmimaggaṃ, anāgāmī arahattamagganti imamatthaṃ sandhāya Bhagavatā imasmiṃ sutte sāsane tanti paveṇī kathitāti.

## 3. Dhammadinnasuttavaṇṇanā

#### 1049

Tatiye **dhammadinno** ti sattasu janesu eko. Buddhakālasmiñhi dhammadinno upāsako, visākho upāsako, uggo gahapati, citto gahapati, hatthako āḷavako, cūḷaanāthapiṇḍiko, mahāanāthapiṇḍikoti ime satta janā pañcasataupāsakaparivārā ahesuṃ. Etesu esa aññataro.

**Gambhīrā** ti dhammagambhīrā sallasuttādayo. **Gambhīratthā** ti atthagambhīrā cetanāsuttantādayo. **Lokuttarā** ti lokuttaratthadīpakā asaṅkhatasaṃyuttādayo. **Suññatappaṭisaṃyuttā** ti sattasuññatādīpakā khajjanikasuttantādayo. **Upasampajja viharissāmā** ti paṭilabhitvā viharissāma. **Evañ hi vo, dhammadinna, sikkhitabban** ti evaṃ tumhehi candopamapaṭipadaṃ rathavinītapaṭipadaṃ moneyyapaṭipadaṃ mahāariyavaṃsapaṭipadaṃ pūrentehi sikkhitabbaṃ. Iti satthā imesaṃ upāsakānaṃ asayhabhāraṃ āropesi. Kasmā? Ete kira na attano bhūmiyaṃ ṭhatvā ovādaṃ yāciṃsu, avisesena pana sabbabhāraṃ ukkhipituṃ samatthā viya “ovadatu no, bhante, Bhagavā” ti yāciṃsu. Tena tesaṃ satthā asayhabhāraṃ āropento evam āha. **Na kho netan** ti na kho etaṃ. Nakāro pan’ettha byañjanasandhimattamevāti veditabbo. **Tasmā** ti yasmā idāni attano bhūmiyaṃ ṭhatvā ovādaṃ yācatha, tasmā.

## 4. Gilānasuttavaṇṇanā

#### 1050

Catutthe **na kho panetan** ti na kho amhehi etaṃ. **Sappañño upāsako** ti sotāpanno adhippeto. **Assāsanīyehi dhammehī** ti assāsakarehi dhammehi. **Assāsatāyasmā** ti assāsatu āyasmā. **Māriso** ti maraṇapaṭibaddho. **Maraṇadhammo** ti maraṇasabhāvo. **Adhimocehī** ti ṭhapehi. **Adhimocitan** ti ṭhapitaṃ. **Evaṃ vimuttacittassā** ti evaṃ arahattaphalavimuttiyā vimuttacittassa. **Yadidaṃ vimuttiyā vimuttan** ti yaṃ idaṃ vimuttiṃ ārabbha vimuttiyā nānākaraṇaṃ vattabbaṃ siyā, na taṃ vadāmi. Bhikkhusaṅghassa hi cetiyaṅgaṇabodhiyaṅgaṇavattesu c’eva asītikkhandhakavattesu cā ti āgamanīyaguṇesu pamāṇaṃ nāma natthi, paṭividdhe pana magge vā phale vā upāsakānañca bhikkhūnañca nānākaraṇaṃ natthi.

## 9. Paññāpaṭilābhasuttavaṇṇanā

#### 1055

Navame **paññāpaṭilābhāya saṃvattantī** ti ettha satta sekkhā paññaṃ paṭilabhanti nāma, khīṇāsavo paṭiladdhapañño nāmāti veditabbo. Parato **paññābuddhiyā** ti ādīsupi eseva nayo. Sesaṃ sabbattha uttānamevāti.

{{<eop>}}Sappaññavaggo chaṭṭho.{{</eop>}}

{{<subtitle>}}7. Mahāpaññavaggo{{</subtitle>}}

## 1. Mahāpaññāsuttavaṇṇanā

#### 1058

Sattame **mahāpaññatāya saṃvattantī** ti ādīsu “mahante atthe pariggaṇhātīti mahāpaññā” ti ādinā paṭisambhidāyaṃ <small>(paṭi. ma. 2.4)</small> vuttanayen’eva sabbattha sabbapadesu attho veditabbo. Sesaṃ sabbattha uttānamevāti.

{{<eof>}}
    Sotāpattisaṃyuttavaṇṇanā niṭṭhitā.
{{</eof>}}