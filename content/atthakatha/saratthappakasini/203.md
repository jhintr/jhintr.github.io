---
title: "Dhātusaṃyuttaṃ"
subtitle: ""
language: "pi"
date: 2022-07-27T16:24:31+08:00
lastmod: 2022-07-27T16:24:31+08:00
draft: false
brewing: false
weight: 203
---

{{<subtitle>}}1. Nānattavaggo{{</subtitle>}}

## 1.Dhātunānattasuttavaṇṇanā

#### 85

Dhātusaṃyuttassa paṭhame nissattaṭṭhasuññataṭṭhasaṅkhātena sabhāvaṭṭhena dhātūti laddhanāmānaṃ dhammānaṃ nānāsabhāvo **dhātunānattaṃ. Cakkhudhātū** ti ādīsu cakkhupasādo cakkhudhātu, rūpārammaṇaṃ rūpadhātu, cakkhupasādavatthukaṃ cittaṃ cakkhuviññāṇadhātu. Sotapasādo sotadhātu, saddārammaṇaṃ saddadhātu, sotapasādavatthukaṃ cittaṃ sotaviññāṇadhātu. Ghānapasādo ghānadhātu, gandhārammaṇaṃ gandhadhātu, ghānapasādavatthukaṃ cittaṃ ghānaviññāṇadhātu. Jivhāpasādo jivhādhātu, rasārammaṇaṃ rasadhātu, jivhāpasādavatthukaṃ cittaṃ jivhāviññāṇadhātu. Kāyapasādo kāyadhātu, phoṭṭhabbārammaṇaṃ phoṭṭhabbadhātu, kāyapasādavatthukaṃ cittaṃ kāyaviññāṇadhātu. Tisso manodhātuyo manodhātu, vedanādayo tayo khandhā sukhumarūpāni nibbānañca dhammadhātu, sabbam pi manoviññāṇaṃ manoviññāṇadhātūti. Ettha ca soḷasa dhātuyo kāmāvacarā, avasāne dve catubhūmikāti. Paṭhamaṃ.

## 2. Phassanānattasuttavaṇṇanā

#### 86

Dutiye **uppajjati phassanānattan** ti nānāsabhāvo phasso uppajjati. Tattha cakkhusamphassādayo cakkhuviññāṇādisampayuttā, manosamphasso manodvāre paṭhamajavanasampayutto, tasmā. **Manodhātuṃ paṭiccā** ti manodvārāvajjanaṃ kiriyāmanoviññāṇadhātuṃ paṭicca paṭhamajavanasamphasso uppajjatīti ayamettha attho. Dutiyaṃ.

## 3. Nophassanānattasuttavaṇṇanā

#### 87

Tatiye **no manosamphassaṃ paṭicca uppajjati manodhātū** ti manodvāre paṭhamajavanasampayuttaṃ phassaṃ paṭicca āvajjanakiriyāmanoviññāṇadhātu no uppajjatīti evamattho daṭṭhabbo. Tatiyaṃ.

## 4. Vedanānānattasuttavaṇṇanā

#### 88

Catutthe **cakkhusamphassajā vedanā** ti sampaṭicchanamanodhātuto paṭṭhāya sabbāpi tasmiṃ dvāre vedanā vatteyyuṃ, nibbattiphāsukatthaṃ pana anantaraṃ sampaṭicchanavedanameva gahetuṃ vaṭṭatīti vuttaṃ. **Manosamphassaṃ paṭiccā** ti manodvāre āvajjanasamphassaṃ paṭicca paṭhamajavanavedanā, paṭhamajavanasamphassaṃ paṭicca dutiyajavanavedanāti ayamadhippāyo. Catutthaṃ.

## 5. Dutiyavedanānānattasuttavaṇṇanā

#### 89

Pañcame tatiyacatutthesu vuttanayāva ekato katvā desitāti. Iti dutiyādīsu catūsu suttesu manodhātuṃ manodhātūti agahetvā manodvārāvajjanaṃ manodhātūti gahitaṃ. Sabbāni cetāni tathā tathā kathite bujjhanakānaṃ ajjhāsayena desitāni. Ito paresupi eseva nayo. Pañcamaṃ.

## 6. Bāhiradhātunānattasuttavaṇṇanā

#### 90

Chaṭṭhe pana pañca dhātuyo kāmāvacarā, dhammadhātu catubhūmikāti. Chaṭṭhaṃ.

## 7. Saññānānattasuttavaṇṇanā

#### 91

Sattame **rūpadhātū** ti āpāthe patitaṃ attano vā parassa vā sāṭakaveṭhanādivatthukaṃ rūpārammaṇaṃ. **Rūpasaññā** ti cakkhuviññāṇasampayuttā saññā. **Rūpasaṅkappo** ti sampaṭicchanādīhi tīhi cittehi sampayutto saṅkappo. **Rūpacchando** ti rūpe chandikataṭṭhena chando. **Rūpapariḷāho** ti rūpe anuḍahanaṭṭhena pariḷāho. **Rūpapariyesanā** ti pariḷāhe uppanne sandiṭṭhasambhatte gahetvā tassa rūpassa paṭilābhatthāya pariyesanā. Ettha ca saññāsaṅkappachandā ekajavanavārepi nānājavanavārepi labbhanti, pariḷāhapariyesanā pana nānājavanavāreyeva labbhantīti. **Evaṃ kho, bhikkhave, dhātunānattan** ti ettha ca evaṃ rūpādinānāsabhāvaṃ dhātuṃ paṭicca rūpasaññādinānāsabhāvasaññā uppajjatīti iminā nayena attho veditabbo. Sattamaṃ.

## 8. Nopariyesanānānattasuttavaṇṇanā

#### 92

Aṭṭhame **no dhammapariyesanaṃ paṭicca uppajjati dhammapariḷāho** ti evaṃ āgataṃ paṭisedhamattameva nānaṃ. Aṭṭhamaṃ.

## 9. Bāhiraphassanānattasuttādivaṇṇanā

#### 93-94

Navame **uppajjati rūpasaññā** ti vuttappakāre ārammaṇe uppajjati saññā. **Rūpasaṅkappo** ti tasmiṃyeva ārammaṇe tīhi cittehi sampayuttasaṅkappo. **Rūpasamphasso** ti tadevārammaṇaṃ phusamāno **phasso. Vedanā** ti tadeva ārammaṇaṃ anubhavamānā vedanā. Chandādayo vuttanayāva. **Rūpalābho** ti pariyesitvā laddhaṃ saha taṇhāya ārammaṇaṃ “rūpalābho” ti vuttaṃ. Ayaṃ tāva sabbasaṅgāhikanayo ekasmiṃ yevārammaṇe sabbadhammānaṃ uppattivasena vutto. Aparo āgantukārammaṇamissako hoti – rūpasaññā rūpasaṅkappo phasso vedanāti ime tāva cattāro dhammā dhuvaparibhoge nibaddhārammaṇe honti. Nibaddhārammaṇañhi iṭṭhaṃ kantaṃ manāpaṃ piyaṃ yaṃkiñci viya upaṭṭhāti, āgantukārammaṇaṃ pana yaṃkiñci samānampi khobhetvā tiṭṭhati.

Tatridaṃ vatthu – eko kira amaccaputto gāmiyehi parivārito gāmamajjhe ṭhatvā kammaṃ karoti. Tasmiñ cassa samaye upāsikā nadiṃ gantvā nhatvā alaṅkatapaṭiyattā dhātigaṇaparivutā gehaṃ gacchati. So dūrato disvā “āgantukamātugāmo bhavissatī” ti saññaṃ uppādetvā “gaccha, bhaṇe jānāhi, kā esā” ti purisaṃ pesesi. So gantvā taṃ disvā paccāgato, “kā esā” ti puṭṭho yathāsabhāvaṃ ārocesi. Evaṃ āgantukārammaṇaṃ khobheti. Tasmiṃ uppanno chando rūpachando nāma, tadeva ārammaṇaṃ katvā uppanno pariḷāho rūpapariḷāho nāma, sahāye gaṇhitvā tassa pariyesanaṃ rūpapariyesanā nāma, pariyesitvā laddhaṃ saha taṇhāya ārammaṇaṃ rūpalābho nāma.

Uruvalliyavāsī cūḷatissatthero panāha – “kiñcāpi Bhagavatā phassavedanā pāḷiyā majjhe gahitā, pāḷiṃ pana parivaṭṭetvā vuttappakāre ārammaṇe uppannā saññā rūpasaññā, tasmiṃyeva saṅkappo rūpasaṅkappo tasmiṃ chando rūpacchando, tasmiṃ pariḷāho rūpapariḷāho, tasmiṃ pariyesanā rūpapariyesanā, pariyesitvā laddhaṃ saha taṇhāya ārammaṇaṃ rūpalābho. Evaṃ laddhārammaṇe pana phusanaṃ phasso, anubhavanaṃ vedanā. Rūpasamphasso rūpasamphassajā vedanāti idaṃ dvayaṃ labbhatī” ti. Aparampi avibhūtavāraṃ nāma gaṇhanti. Ārammaṇañhi sāṇipākārehi vā parikkhittaṃ tiṇapaṇṇādīhi vā paṭicchannaṃ hoti, taṃ “upaḍḍhaṃ diṭṭhaṃ me ārammaṇaṃ, suṭṭhu naṃ passissāmī” ti olokayato tasmiṃ ārammaṇe uppannā saññā rūpasaññā nāma. Tasmiṃyeva uppannā saṅkappādayo rūpasaṅkappādayo nāmāti veditabbā. Etthāpi ca saññāsaṅkappaphassavedanāchandā ekajavanavārepi nānājavanavārepi labbhanti, pariḷāhapariyesanālābhā nānājavanavāreyevāti. Dasamaṃ uttānamevāti. Navamadasamāni.

{{<eop>}}Nānattavaggo paṭhamo.{{</eop>}}

{{<subtitle>}}2. Dutiyavaggo{{</subtitle>}}

## 1. Sattadhātusuttavaṇṇanā

#### 95

Dutiyavaggassa paṭhame **ābhādhātū** ti ālokadhātu. Ālokassapi ālokakasiṇe parikammaṃ katvā uppannajjhānassāpīti sahārammaṇassa jhānassa etaṃ nāmaṃ. **Subhadhātū** ti subhakasiṇe uppannajjhānavasena sahārammaṇajjhānameva. Ākāsānañcāyatanameva **ākāsānañcāyatanadhātu**. Saññāvedayitanirodhova **saññāvedayitanirodhadhātu**. Iti Bhagavā anusandhikusalassa bhikkhuno tattha nisīditvā pañhaṃ pucchitukāmassa okāsaṃ dento desanaṃ niṭṭhāpesi.

**Andhakāraṃ paṭiccā** ti andhakāro hi ālokena paricchinno, ālokopi andhakārena. Andhakārena hi so pākaṭo hoti. Tasmā “andhakāraṃ paṭicca paññāyatī” ti āha. **Asubhaṃ paṭiccā** ti etthāpi eseva nayo. Asubhañhi subhena, subhañca asubhena paricchinnaṃ, asubhe sati subhaṃ paññāyati, tasmā evamāha. **Rūpaṃ paṭiccā** ti rūpāvacarasamāpattiṃ paṭicca. Rūpāvacarasamāpattiyā hi sati ākāsānañcāyatanasamāpatti nāma hoti rūpasamatikkamo vā, tasmā evamāha. **Viññāṇañcāyatanadhātu** ādīsupi eseva nayo. **Nirodhaṃ paṭiccā** ti catunnaṃ khandhānaṃ paṭisaṅkhāappavattiṃ paṭicca. Khandhanirodhañhi paṭicca nirodhasamāpatti nāma paññāyati, na khandhapavattiṃ, tasmā evamāha. Ettha ca catunnaṃ khandhānaṃ nirodhova nirodhasamāpattīti veditabbo.

**Kathaṃ samāpatti pattabbā** ti kathaṃ samāpattiyo kīdisā samāpattiyo nāma hutvā pattabbāti? **Saññāsamāpatti pattabbā** ti saññāya atthibhāvena saññāsamāpattiyo saññāsamāpattiyo nāma hutvā pattabbā. **Saṅkhārāvasesasamāpatti pattabbā** ti sukhumasaṅkhārānaṃ avasiṭṭhatāya saṅkhārāvasesasamāpatti nāma hutvā pattabbā. **Nirodhasamāpatti pattabbā** ti nirodhova nirodhasamāpatti nirodhasamāpatti nāma hutvā pattabbāti attho. Paṭhamaṃ.

## 2. Sanidānasuttavaṇṇanā

#### 96

Dutiye **sanidānan** ti bhāvanapuṃsakametaṃ, sanidāno sapaccayo hutvā uppajjatīti attho. **Kāmadhātuṃ, bhikkhave, paṭiccā** ti ettha kāmavitakkopi kāmadhātu kāmāvacaradhammāpi, visesato sabbākusalampi. Yathāha –

> “Tattha katamā kāmadhātu? Kāmapaṭisaṃyutto takko vitakko saṅkappo appanā byappanā cetaso abhiniropanā micchāsaṅkappo, ayaṃ vuccati kāmadhātu. Heṭṭhato avīcinirayaṃ pariyantaṃ karitvā uparito paranimmitavasavattī deve antokaritvā yaṃ etasmiṃ antare etthāvacarā ettha pariyāpannā khandhadhātuāyatanā rūpā vedanā saññā saṅkhārā viññāṇaṃ, ayaṃ vuccati kāmadhātu. Sabbepi akusalā dhammā kāmadhātū” ti. <small>(vibha. 182)</small>

Ettha sabbasaṅgāhikā asambhinnāti dve kathā honti. Kathaṃ? Kāmadhātuggahaṇena hi byāpādadhātuvihiṃsādhātuyo gahitā hontīti ayaṃ sabbasaṅgāhikā. Tāsaṃ pana dvinnaṃ dhātūnaṃ visuṃ āgatattā sesadhammā kāmadhātūti ayaṃ asambhinnakathā. Ayamidha gahetabbā imaṃ kāmadhātuṃ ārammaṇavasena vā sampayogavasena vā paṭicca kāmasaññā nāma uppajjati. **Kāmasaññaṃ paṭiccā** ti kāmasaññaṃ pana sampayogavasena vā upanissayavasena vā paṭicca kāmasaṅkappo nāma uppajjati. Iminā nayena sabbapadesu attho veditabbo. **Tīhi ṭhānehī** ti tīhi kāraṇehi. **Micchā paṭipajjatī** ti ayāthāvapaṭipadaṃ aniyyānikapaṭipadaṃ paṭipajjati.

**Byāpādadhātuṃ, bhikkhave** ti ettha byāpādavitakkopi byāpādadhātu byāpādopi. Yathāha –

> “Tattha katamā byāpādadhātu? Byāpādapaṭisaṃyutto takko vitakko…pe… ayaṃ vuccati byāpādadhātu. Dasasu āghātavatthūsu cittassa āghāto paṭivirodho kopo pakopo…pe… anattamanatā cittassa, ayaṃ vuccati byāpādadhātū” ti. <small>(vibha. 182)</small>

Imaṃ byāpādadhātuṃ sahajātapaccayādivasena paṭicca byāpādasaññā nāma uppajjati. Sesaṃ purimanayen’eva veditabbaṃ.

**Vihiṃsādhātuṃ, bhikkhave** ti ettha vihiṃsāvitakkopi vihiṃsādhātu vihiṃsāpi. Yathāha –

> “Tattha katamā vihiṃsādhātu? Vihiṃsāpaṭisaṃyutto takko vitakko…pe… ayaṃ vuccati vihiṃsādhātu. Idhekacco pāṇinā vā leḍḍunā vā daṇḍena vā satthena vā rajjuyā vā aññataraññatarena vā satte viheṭheti. Yā evarūpā heṭhanā viheṭhanā hiṃsanā vihiṃsanā rosanā parūpaghāto, ayaṃ vuccati vihiṃsādhātū” ti. <small>(vibha. 182)</small>

Imaṃ vihiṃsādhātuṃ sahajātapaccayādivasena paṭicca vihiṃsāsaññā nāma uppajjati. Sesamidhāpi purimanayen’eva veditabbaṃ.

**Tiṇadāye** ti tiṇagahane araññe. **Anayabyasanan** ti avuḍḍhiṃ vināsaṃ. **Evameva kho** ti ettha sukkhatiṇadāyo viya ārammaṇaṃ daṭṭhabbaṃ, tiṇukkā viya akusalasaññā, tiṇakaṭṭhanissitā pāṇā viya ime sattā. Yathā sukkhatiṇadāye ṭhapitaṃ tiṇukkaṃ khippaṃ vāyamitvā anibbāpentassa te pāṇā anayabyasanaṃ pāpuṇanti. Evameva ye samaṇā vā brāhmaṇā vā uppannaṃ akusalasaññaṃ vikkhambhanatadaṅgasamucchedappahānehi nappajahanti, te dukkhaṃ viharanti.

**Visamagatan** ti rāgavisamādīni anugataṃ akusalasaññaṃ. **Na khippameva pajahatī** ti vikkhambhanādivasena sīghaṃ nappajahati. **Na vinodetī** ti na nīharati. **Na byantīkarotī** ti bhaṅgamattampi anavasesento na vigatantaṃ karoti. **Na anabhāvaṃ gametī** ti na anuabhāvaṃ gameti. Evaṃ sabbapadesu na – kāro āharitabbo. **Pāṭikaṅkhā** ti pāṭikaṅkhitabbā icchitabbā.

**Nekkhammadhātuṃ, bhikkhave** ti ettha nekkhammavitakkopi nekkhammadhātu sabbe pi kusalā dhammā. Yathāha –

> “Tattha katamā nekkhammadhātu? Nekkhammapaṭisaṃyutto takko vitakko…pe… sammāsaṅkappo, ayaṃ vuccati nekkhammadhātū” ti. <small>(vibha. 182)</small>

Idhāpi duvidhā kathā. Nekkhammadhātuggahaṇena hi itarāpi dve dhātuyo gahaṇaṃ gacchanti kusaladhammapariyāpannattā, ayaṃ sabbasaṅgāhikā. Tā pana dhātuyo visuṃ dīpetabbāti tā ṭhapetvā sesā sabbakusalā nekkhammadhātūti ayaṃ asambhinnā. Imaṃ nekkhammadhātuṃ sahajātādipaccayavasena paṭicca nekkhammasaññā nāma uppajjati. Saññādīni paṭicca vitakkādayo yathānurūpaṃ.

**Abyāpādadhātuṃ, bhikkhave** ti ettha abyāpādavitakkopi abyāpādadhātu abyāpādopi. Yathāha –

> “Tattha katamā abyāpādadhātu? Abyāpādapaṭisaṃyutto takko…pe… ayaṃ vuccati abyāpādadhātu. Yā sattesu metti mettāyanā mettāyitattaṃ mettācetovimutti, ayaṃ vuccati abyāpādadhātū” ti. <small>(vibha. 182)</small>

Imaṃ abyāpādadhātuṃ paṭicca vuttanayen’eva abyāpādasaññā nāma uppajjati.

**Avihiṃsādhātuṃ, bhikkhave** ti etthāpi avihiṃsāvitakkopi avihiṃsādhātu karuṇāpi. Yathāha –

> “Tattha katamā avihiṃsādhātu? Avihiṃsāpaṭisaṃyutto takko…pe… ayaṃ vuccati avihiṃsādhātu. Yā sattesu karuṇā karuṇāyanā karuṇāyitattaṃ karuṇācetovimutti, ayaṃ vuccati avihiṃsādhātū” ti. <small>(vibha. 182)</small>

Imaṃ avihiṃsādhātuṃ paṭicca vuttanayen’eva avihiṃsāsaññā nāma uppajjati. Sesaṃ sabbattha vuttānusāreneva veditabbaṃ. Dutiyaṃ.

## 3. Giñjakāvasathasuttavaṇṇanā

#### 97

Tatiye **dhātuṃ, bhikkhave** ti ito paṭṭhāya ajjhāsayaṃ dhātūti dīpeti. **Uppajjati saññā** ti ajjhāsayaṃ paṭicca saññā uppajjati, diṭṭhi uppajjati, vitakko uppajjatīti. Idhāpi “kaccāno pañhaṃ pucchissatī” ti tassa okāsadānatthaṃ ettāvatāva desanaṃ niṭṭhāpesi. **Asammāsambuddhesū** ti chasu satthāresu. **Sammāsambuddhā** ti mayamasma sammāsambuddhāti. **Kiṃ paṭicca paññāyatī** ti kismiṃ sati hotīti? Satthārānaṃ uppannaṃ diṭṭhiṃ pucchati. Asammāsambuddhesu tesu sammāsambuddhā eteti evaṃ uppannaṃ titthiyasāvakānampi diṭṭhiṃ pucchatiyeva.

Idāni yasmā tesaṃ avijjādhātuṃ paṭicca sā diṭṭhi hoti, avijjādhātu ca nāma mahatī dhātu, tasmā mahatiṃ dhātuṃ paṭicca tassā uppattiṃ dīpento **mahatī kho esā** tiādimāha. **Hīnaṃ, kaccāna, dhātuṃ paṭiccā** ti hīnaṃ ajjhāsayaṃ paṭicca. **Paṇidhī** ti cittaṭṭhapanaṃ. Sā pan’esā itthibhāvaṃ vā makkaṭāditiracchānabhāvaṃ vā patthentassa uppajjati. **Hīno puggalo** ti yassete hīnā dhammā uppajjanti, sabbo so puggalopi hīno nāma. **Hīnā vācā** ti yā tassa vācā, sāpi hīnā. **Hīnaṃ ācikkhatī** ti so ācikkhantopi hīnameva ācikkhati, desentopi hīnameva desetīti sabbapadāni yojetabbāni. **Upapattī** ti dve upapattiyo paṭilābho ca nibbatti ca. Nibbatti hīnakulādivasena veditabbā, paṭilābho cittuppādakkhaṇe hīnattikavasena. Kathaṃ? Tassa hi pañcasu nīcakulesu uppajjanato hīnā nibbatti, vessasuddakulesu uppajjanato majjhimā, khattiyabrāhmaṇakulesu uppajjanato paṇītā. Dvādasākusalacittuppādānaṃ pana paṭilābhato hīno paṭilābho, tebhūmakadhammānaṃ paṭilābhato majjhimo, navalokuttaradhammānaṃ paṭilābhato paṇīto. Imasmiṃ pana ṭhāne nibbattiyeva adhippetāti. Tatiyaṃ.

## 4. Hīnādhimuttikasuttavaṇṇanā

#### 98

Catutthe **saṃsandantī** ti ekato honti. **Samentī** ti samāgacchanti, nirantarā honti. **Hīnādhimuttikā** ti hīnajjhāsayā. **Kalyāṇādhimuttikā** ti kalyāṇajjhāsayā. Catutthaṃ.

## 5. Caṅkamasuttavaṇṇanā

#### 99

Pañcame **passatha no** ti passatha nu. **Sabbe kho ete** ti sāriputtatthero Bhagavatā “etadaggaṃ, bhikkhave, mama sāvakānaṃ bhikkhūnaṃ mahāpaññānaṃ yad idaṃ sāriputto” ti <small>(a. ni. 1.189)</small> mahāpaññesu etadagge ṭhapito. Iti naṃ “khandhantaraṃ dhātvantaraṃ āyatanantaraṃ satipaṭṭhānabodhipakkhiyadhammantaraṃ tilakkhaṇāhataṃ gambhīraṃ pañhaṃ pucchissāmā” ti mahāpaññāva parivārenti. Sopi tesaṃ pathaviṃ pattharento viya sinerupādato vālikaṃ uddharanto viya cakkavāḷapabbataṃ bhindanto viya sineruṃ ukkhipanto viya ākāsaṃ vitthārento viya candimasūriye uṭṭhāpento viya ca pucchitapucchitaṃ katheti. Tena vuttaṃ “sabbe kho ete, bhikkhave, bhikkhū mahāpaññā” ti.

Mahāmoggallānopi Bhagavatā “etadaggaṃ, bhikkhave, mama sāvakānaṃ bhikkhūnaṃ iddhimantānaṃ yad idaṃ mahāmoggallāno” ti iddhimantesu etadagge ṭhapito. Iti naṃ “parikammaṃ ānisaṃsaṃ adhiṭṭhānaṃ vikubbanaṃ pucchissāmā” ti iddhimantova parivārenti. Sopi tesaṃ vuttanayen’eva pucchitapucchitaṃ katheti. Tena vuttaṃ “sabbe kho ete, bhikkhave, bhikkhū mahiddhikā” ti.

Mahākassapopi Bhagavatā “etadaggaṃ, bhikkhave, mama sāvakānaṃ bhikkhūnaṃ dhutavādānaṃ yad idaṃ Mahākassapo” ti dhutavādesu etadagge ṭhapito. Iti naṃ “dhutaṅgaparihāraṃ ānisaṃsaṃ samodhānaṃ adhiṭṭhānaṃ bhedaṃ pucchissāmā” ti dhutavādāva parivārenti. Sopi tesaṃ tatheva pucchitapucchitaṃ byākaroti. Tena vuttaṃ “sabbe kho ete, bhikkhave, bhikkhū dhutavādā” ti.

Anuruddhattheropi Bhagavatā “etadaggaṃ, bhikkhave, mama sāvakānaṃ bhikkhūnaṃ dibbacakkhukānaṃ yad idaṃ anuruddho” ti <small>(a. ni. 1.192)</small> dibbacakkhukesu etadagge ṭhapito. Iti naṃ “dibbacakkhussa parikammaṃ ānisaṃsaṃ upakkilesaṃ pucchissāmā” ti dibbacakkhukāva parivārenti. Sopi tesaṃ tatheva pucchitapucchitaṃ katheti. Tena vuttaṃ “sabbe kho ete, bhikkhave, bhikkhū dibbacakkhukā” ti.

Puṇṇattheropi Bhagavatā “etadaggaṃ, bhikkhave, mama sāvakānaṃ bhikkhūnaṃ dhammakathikānaṃ yad idaṃ puṇṇo mantāṇiputto” ti <small>(a. ni. 1.196)</small> dhammakathikesu etadagge ṭhapito. Iti naṃ “dhammakathāya saṅkhepavitthāragambhīruttānavicitrakathādīsu taṃ taṃ ākāraṃ pucchissāmā” ti dhammakathikāva parivārenti. Sopi tesaṃ “āvuso, dhammakathikena nāma ādito parisaṃ vaṇṇetuṃ vaṭṭati, majjhe suññataṃ pakāsetuṃ, ante catusaccavasena kūṭaṃ gaṇhitun” ti evaṃ taṃ taṃ dhammakathānayaṃ ācikkhati. Tena vuttaṃ “sabbe kho ete, bhikkhave, bhikkhū dhammakathikā” ti.

Upālittheropi Bhagavatā “etadaggaṃ, bhikkhave, mama sāvakānaṃ bhikkhūnaṃ vinayadharānaṃ yad idaṃ upālī” ti <small>(a. ni. 1.228)</small> vinayadharesu etadagge ṭhapito. Iti naṃ “garukalahukaṃ satekicchaatekicchaṃ āpattānāpattiṃ pucchissāmā” ti vinayadharāva parivārenti. Sopi tesaṃ pucchitapucchitaṃ tatheva katheti. Tena vuttaṃ “sabbe kho ete, bhikkhave, bhikkhū vinayadharā” ti.

Ānandattheropi Bhagavatā “etadaggaṃ, bhikkhave, mama sāvakānaṃ bhikkhūnaṃ bahussutānaṃ yad idaṃ Ānando” ti <small>(a. ni. 1.223)</small> bahussutesu etadagge ṭhapito. Iti naṃ “dasavidhaṃ byañjanabuddhiṃ aṭṭhuppattiṃ anusandhiṃ pubbāparaṃ pucchissāmā” ti bahussutāva parivārenti. Sopi tesaṃ “idaṃ evaṃ vattabbaṃ, idaṃ evaṃ gahetabban” ti sabbaṃ katheti. Tena vuttaṃ “sabbe kho ete, bhikkhave, bhikkhū bahussutā” ti.

Devadatto pana pāpiccho icchāpakato, tena naṃ “kulasaṅgaṇhanaparihāraṃ nānappakārakaṃ kohaññataṃ pucchissāmā” ti pāpicchāva parivārenti. Sopi tesaṃ taṃ taṃ niyāmaṃ ācikkhati. Tena vuttaṃ “sabbe kho ete, bhikkhave, bhikkhū pāpicchā” ti.

Kasmā panete avidūre caṅkamiṃsūti. “Devadatto satthari paduṭṭhacitto anatthampi kātuṃ upakkameyyā” ti ārakkhaggahaṇatthaṃ. Atha devadatto kasmā caṅkamīti? “Akārako ayaṃ, yadi kārako bhaveyya, na idha āgaccheyyā” ti attano katadosapaṭicchādanatthaṃ. Kiṃ pana devadatto Bhagavato anatthaṃ kātuṃ samattho, Bhagavato vā ārakkhakiccaṃ atthīti? Natthi. Tena vuttaṃ “aṭṭhānametaṃ, Ānanda, anavakāso, yaṃ tathāgato parūpakkamena parinibbāyeyyā” ti. <small>(cūḷava. 341)</small> Bhikkhū pana satthari gāravena āgatā. Teneva Bhagavā evaṃ vatvā “vissajjehi, Ānanda, bhikkhusaṅghan” ti vissajjāpesi. Pañcamaṃ.

## 6. Sagāthāsuttavaṇṇanā

#### 100

Chaṭṭhe **gūtho gūthena saṃsandati sametī** ti samuddantare janapadantare cakkavāḷantare ṭhitopi vaṇṇenapi gandhenapi rasenapi nānattaṃ anupagacchanto saṃsandati sameti, ekasadisova hoti nirantaro. Sesesupi eseva nayo. Ayaṃ pana aniṭṭhaupamā hīnajjhāsayānaṃ hīnaajjhāsayassa sarikkhabhāvadassanatthaṃ āhaṭā, khīrādivisiṭṭhopamā kalyāṇajjhāsayānaṃ ajjhāsayassa sarikkhabhāvadassanatthaṃ.

**Saṃsaggā** ti dassanasavanasaṃsaggādivatthukena taṇhāsnehena. **Vanatho jāto** ti kilesavanaṃ jātaṃ. **Asaṃsaggena chijjatī** ti ekato ṭhānanisajjādīni akarontassa asaṃsaggena adassanena chijjati. **Sādhujīvī** ti parisuddhajīvitaṃ jīvamāno. **Sahāvase** ti sahavāsaṃ vaseyya. Chaṭṭhaṃ.

## 7. Assaddhasaṃsandanasuttavaṇṇanā

#### 101

Sattame **assaddhā assaddhehī** ti ādīsu buddhe vā dhamme vā saṅghe vā saddhāvirahitā nirojā nirasā puggalā samuddassa orimatīre ṭhitā pārimatīrepi ṭhitehi assaddhehi saddhiṃ tāya assaddhatāya ekasadisā nirantarā honti. Tathā ahirikā bhinnamariyādā alajjipuggalā ahirikehi, anottappino pāpakiriyāya abhāyamānā anottappīhi, appassutā sutavirahitā appassutehi, kusītā ālasiyapuggalā kusītehi, muṭṭhassatino bhattanikkhittakākamaṃsanikkhittasiṅgālasadisā muṭṭhassatīhi, duppaññā khandhādiparicchedikāya paññāya abhāvena nippaññā tādiseheva duppaññehi, saddhāsampannā cetiyavandanādikiccapasutā saddhehi, hirimanā lajjipuggalā hirimanehi, ottappino pāpabhīrukā ottappīhi, bahussutā sutadharā āgamadharā tantipālakā vaṃsānurakkhakā bahussutehi, āraddhavīriyā paripuṇṇaparakkamā āraddhavīriyehi, upaṭṭhitassatī sabbakiccapariggāhikāya satiyā samannāgatā upaṭṭhitassatīhi, paññavanto mahāpaññehi vajirūpamañāṇehi paññavantehi saddhiṃ dūre ṭhitāpi tāya paññāsampattiyā saṃsandanti samenti. Sattamaṃ.

## 8-12. Assaddhamūlakasuttādivaṇṇanā

#### 102-106

Aṭṭhamādīni teyeva assaddhādidhamme tikavasena katvā desitāni. Tattha aṭṭhame assaddhādimūlakā kaṇhapakkhasukkapakkhavasena pañca tikā vuttā, navame ahirikamūlakā cattāro. Dasame anottappamūlakā tayo, ekādasame appassutamūlakā dve, dvādasame kusītamūlako eko tiko vuttoti sabbe pi pañcasu suttantesu pannarasa tikā honti. Pannarasa cete suttantātipi vadanti. Ayaṃ tikapeyyālo nāma. Aṭṭhamādīni.

{{<eop>}}Dutiyo vaggo.{{</eop>}}

{{<subtitle>}}3. Kammapathavaggo{{</subtitle>}}

## 1-2. Asamāhitasuttādivaṇṇanā

#### 107-108

Ito paresu paṭhamaṃ assaddhādipañcakavasena vuttaṃ, tathā dutiyaṃ. Paṭhame pana asamāhitapadaṃ catutthaṃ, dutiye dussīlapadaṃ. Evaṃ vuccamāne bujjhanakapuggalānaṃ ajjhāsayena hi etāni vuttāni. Ettha **asamāhitā** ti upacārappanāsamādhirahitā. **Dussīlā** ti nissīlā. Paṭhamadutiyāni.

## 3-5. Pañcasikkhāpadasuttādivaṇṇanā

#### 109-111

Tatiyaṃ pañcakammapathavasena bujjhanakānaṃ ajjhāsayavasena vuttaṃ, catutthaṃ sattakammapathavasena, pañcamaṃ dasakammapathavasena. Tattha tatiye **surāmerayamajjappamādaṭṭhāyino** ti surāmerayasaṅkhātaṃ majjaṃ yāya pamādacetanāya pivanti, sā “surāmerayamajjappamādo” ti vuccati, tasmiṃ tiṭṭhantīti surāmerayamajjappamādaṭṭhāyino. Ayaṃ tāvettha asādhāraṇapadassa attho.

Pañcame pāṇaṃ atipātentīti **pāṇātipātino**, pāṇaghātikāti attho. Adinnaṃ ādiyantīti **adinnādāyino**, parassahārinoti attho. Vatthukāmesu kilesakāmena micchā carantīti **kāmesumicchācārino**. Musā vadantīti **musāvādino**, paresaṃ atthabhañjakaṃ tucchaṃ alikaṃ vācaṃ bhāsitāroti attho. Pisuṇā vācā etesanti **pisuṇavācā**. Mammacchedikā pharusā vācā etesanti **pharusavācā**. Samphaṃ niratthakaṃ vacanaṃ palapantīti **samphappalāpino**. Abhijjhāyantīti **abhijjhāluno**, parabhaṇḍe lubbhanasīlāti attho. Byāpannaṃ pūtibhūtaṃ cittametesanti **byāpannacittā**. Micchā pāpikā viññugarahitā etesaṃ diṭṭhīti **micchādiṭṭhikā**, kammapathapariyāpannāya “natthi dinnan” tiādivatthukāya micchattapariyāpannāya aniyyānikadiṭṭhiyā samannāgatāti attho. Sammā sobhanā viññupasatthā etesaṃ diṭṭhīti **sammādiṭṭhikā**, kammapathapariyāpannāya “atthi dinnan” tiādikāya kammassakatadiṭṭhiyā sammattapariyāpannāya maggadiṭṭhiyā ca samannāgatāti attho. Idaṃ tāvettha anuttānānaṃ padānaṃ padavaṇṇanāmattaṃ.

Yo pana tesaṃ pāṇātipāto adinnādānaṃ kāmesumicchācāro musāvādo pisuṇavācā pharusavācā samphappalāpo abhijjhā byāpādo micchādiṭṭhīti kaṇhapakkhe dasavidho attho hoti. Tattha pāṇassa atipāto **pāṇātipāto**, pāṇavadho pāṇaghātoti vuttaṃ hoti. **Pāṇo** ti c’ettha vohārato satto, paramatthato jīvitindriyaṃ. Tasmiṃ pana pāṇe pāṇasaññino jīvitindriyupacchedakaupakkamasamuṭṭhāpikā kāyavacīdvārānaṃ aññataradvārappavattā vadhakacetanā pāṇātipāto. So guṇavirahitesu tiracchānagatādīsu pāṇesu khuddake pāṇe appasāvajjo, mahāsarīre mahāsāvajjo. Kasmā? Payogamahantatāya, payogasamattepi vatthumahantatāya. Guṇavantesu manussādīsu appaguṇe appasāvajjo, mahāguṇe mahāsāvajjo. Sarīraguṇānaṃ pana samabhāve sati kilesānaṃ upakkamānañca mudutāya appasāvajjo, tibbatāya mahāsāvajjoti veditabbo.

Tassa pañca sambhārā honti – pāṇo, pāṇasaññitā, vadhakacittaṃ, upakkamo, tena maraṇanti. Cha payogā sāhatthiko, āṇattiko, nissaggiyo, thāvaro, vijjāmayo, iddhimayoti. Imasmiṃ panatthe vitthāriyamāne atippapañco hoti, tasmā taṃ na vitthārayāma, aññañca evarūpaṃ. Atthikehi pana samantapāsādikaṃ vinayaṭṭhakathaṃ <small>(pārā. aṭṭha. 172)</small> oloketvā gahetabbo.

Adinnassa ādānaṃ **adinnādānaṃ**, parassaharaṇaṃ theyyaṃ corikāti vuttaṃ hoti. Tattha **adinnan** ti parapariggahitaṃ, yattha paro yathākāmakāritaṃ āpajjanto adaṇḍāraho anupavajjo hoti. Tasmiṃ pana parapariggahite parapariggahitasaññino tadādāyakaupakkamasamuṭṭhāpikā theyyacetanā adinnādānaṃ. Taṃ hīne parasantake appasāvajjaṃ, paṇīte mahāsāvajjaṃ. Kasmā? Vatthupaṇītatāya. Vatthusamatte sati guṇādhikānaṃ santake vatthusmiṃ mahāsāvajjaṃ, taṃ taṃ guṇādhikaṃ upādāya tato tato hīnaguṇassa santake vatthusmiṃ appasāvajjaṃ.

Tassa pañca sambhārā honti – parapariggahitaṃ, parapariggahitasaññitā, theyyacittaṃ, upakkamo, tena haraṇanti. Cha payogā sāhatthikādayova. Te ca kho yathānurūpaṃ theyyāvahāro, pasayhāvahāro, paṭicchannāvahāro, parikappāvahāro, kusāvahāroti imesaṃ avahārānaṃ vasena pavattāti ayamettha saṅkhepo, vitthāro pana samantapāsādikāyaṃ <small>(pārā. aṭṭha. 92)</small> vutto.

**Kāmesumicchācāro** ti ettha pana **kāmesū** ti methunasamācāresu. **Micchācāro** ti ekantanindito lāmakācāro. Lakkhaṇato pana asaddhammādhippāyena kāyadvārappavattā agamanīyaṭṭhānavītikkamacetanā kāmesumicchācāro. Tattha **agamanīyaṭṭhānaṃ** nāma purisānaṃ tāva māturakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā gottarakkhitā dhammarakkhitā sārakkhā saparidaṇḍāti māturakkhitādayo dasa, dhanakkītā chandavāsinī bhogavāsinī paṭavāsinī odapattakinī obhatacumbaṭā dāsī ca bhariyā ca kammakārī ca bhariyā ca dhajāhaṭā muhuttikāti etā dhanakkītādayo dasāti vīsati itthiyo. Itthīsu pana dvinnaṃ sārakkhasaparidaṇḍānaṃ, dasannañca dhanakkītādīnanti dvādasannaṃ itthīnaṃ aññe purisā. Idaṃ agamanīyaṭṭhānaṃ nāma. So panesa micchācāro sīlādiguṇarahite agamanīyaṭṭhāne appasāvajjo, sīlādiguṇasampanne mahāsāvajjo. Tassa cattāro sambhārā – agamanīyavatthu, tasmiṃ sevanacittaṃ, sevanappayogo, maggenamaggapaṭipattiadhivāsananti. Eko payogo sāhatthiko eva.

**Musā** ti visaṃvādanapurekkhārassa atthabhañjanako vacīpayogo kāyappayogo vā, visaṃvādanādhippāyena pan’assa paravisaṃvādanakāyavacīpayogasamuṭṭhāpikā cetanā, musāvādo. Aparo nayo – **musā** ti abhūtaṃ atacchaṃ vatthu. **Vādo** ti tassa bhūtato tacchato viññāpanaṃ. Lakkhaṇato pana atathaṃ vatthuṃ tathato paraṃ viññāpetukāmassa tathāviññattisamuṭṭhāpikā cetanā musāvādo. So yamatthaṃ bhañjati, tassa appatāya appasāvajjo, mahantatāya mahāsāvajjo. Api ca gahaṭṭhānaṃ attano santakaṃ adātukāmatāya natthī tiādinayappavatto appasāvajjo, sakkhinā hutvā atthabhañjanatthaṃ vutto mahāsāvajjo. Pabbajitānaṃ appakampi telaṃ vā sappiṃ vā labhitvā hasādhippāyena “ajja gāme telaṃ nadī maññe sandatī” ti pūraṇakathānayena pavatto appasāvajjo, adiṭṭhaṃ yeva pana “diṭṭhan” ti ādinā nayena vadantānaṃ mahāsāvajjo. Tassa cattāro sambhārā honti – atathaṃ vatthu, visaṃvādanacittaṃ, tajjo vāyāmo, parassa tadatthavijānananti. Eko payogo sāhatthikova. So kāyena vā kāyapaṭibaddhena vā vācāya vā paravisaṃvādakakiriyākaraṇe daṭṭhabbo. Tāya ce kiriyāya paro tamatthaṃ jānāti, ayaṃ kiriyāsamuṭṭhāpikacetanākkhaṇeyeva musāvādakammunā bajjhati.

**Pisuṇavācā** ti ādīsu yāya vācāya, yassa taṃ vācaṃ bhāsati, tassa hadaye attano piyabhāvaṃ, parassa ca suññabhāvaṃ karoti, sā **pisuṇavācā**. Yāya pana attānampi parampi pharusaṃ karoti, yā vācā sayampi pharusā, neva kaṇṇasukhā na hadayaṅgamā, ayaṃ **pharusavācā**. Yena pana samphaṃ palapati niratthakaṃ, so **samphappalāpo**. Tesaṃ mūlabhūtā cetanāpi pisuṇavācādināmameva labhati. Sā eva ca idha adhippetāti.

Tattha saṃkiliṭṭhacittassa paresaṃ vā bhedāya, attano piyakamyatāya vā kāyavacīpayogasamuṭṭhāpikā cetanā **pisuṇavācā**. Sā yassa bhedaṃ karoti, tassa appaguṇatāya appasāvajjā, mahāguṇatāya mahāsāvajjā. Tassā cattāro sambhārā – bhinditabbo paro, iti ime nānā bhavissanti, vinā bhavissantīti bhedapurekkhāratā, iti ahaṃ piyo bhavissāmi vissāsikoti piyakamyatā vā, tajjo vāyāmo, tassa tadatthavijānananti.

Parassa mammacchedakakāyavacīpayogasamuṭṭhāpikā ekantapharusacetanā pharusavācā. Tassā āvibhāvatthamidaṃ vatthu – eko kira dārako mātu vacanaṃ anādiyitvā araññaṃ gacchati. Mātā taṃ nivattetuṃ asakkontī, “caṇḍā taṃ mahiṃsī anubandhatū” ti akkosi. Ath’assa tatheva araññe mahiṃsī uṭṭhāsi. Dārako, “yaṃ mama mātā mukhena kathesi, taṃ mā hotu, yaṃ cittena cintesi, taṃ hotū” ti saccakiriyaṃ akāsi. Mahiṃsī tattheva baddhā viya aṭṭhāsi. Evaṃ mammacchedakopi payogo cittasaṇhatāya pharusavācā na hoti. Mātāpitaro hi kadāci puttake evaṃ vadanti – “corā vo khaṇḍākhaṇḍikaṃ karontū” ti, uppalapattampi ca nesaṃ upari patantaṃ na icchanti. Ācariyupajjhāyā ca kadāci nissitake evaṃ vadanti – “kiṃ ime ahirikā anottappino caranti, niddhamatha ne” ti. Atha ca nesaṃ āgamādhigamasampattiṃ icchanti. Yathā ca cittasaṇhatāya pharusavācā na hoti, evaṃ vacanasaṇhatāya apharusavācāpi na hoti. Na hi mārāpetukāmassa “imaṃ sukhaṃ sayāpethā” ti vacanaṃ apharusavācā hoti. Cittapharusatāya pan’esā pharusavācāva. Sā yaṃ sandhāya pavattitā, tassa appaguṇatāya appasāvajjā, mahāguṇatāya mahāsāvajjā. Tassā tayo sambhārā – akkositabbo paro, kupitacittaṃ, akkosanāti.

Anatthaviññāpikā kāyavacīpayogasamuṭṭhāpikā akusalacetanā samphappalāpo. So āsevanamandatāya appasāvajjo, āsevanamahantatāya mahāsāvajjo. Tassa dve sambhārā – bhāratayuddha-sītāharaṇādi-niratthakakathā-purekkhāratā, tathārūpīkathākathanañcāti.

Abhijjhāyatīti **abhijjhā**. Parabhaṇḍābhimukhī hutvā tanninnatāya pavattatīti attho. Sā “aho vatidaṃ mamassā” ti evaṃ parabhaṇḍābhijjhāyanalakkhaṇā adinnādānaṃ viya appasāvajjā mahāsāvajjā ca. Tassā dve sambhārā parabhaṇḍaṃ attano pariṇāmanañca. Parabhaṇḍavatthuke hi lobhe uppannepi na tāva kammapathabhedo hoti, yāva na “aho vatidaṃ mamassā” ti attano pariṇāmetīti.

Hitasukhaṃ byāpādayatīti, **byāpādo**. So paravināsāya manopadosalakkhaṇo. Pharusavācā viya appasāvajjo mahāsāvajjo ca. Tassa dve sambhārā parasatto ca, tassa ca vināsacintā. Parasattavatthuke hi kodhe uppannepi na tāva kammapathabhedo hoti, yāva na “aho vatāyaṃ ucchijjeyya vinasseyyā” ti tassa vināsaṃ cinteti.

Yathābhuccagahaṇābhāvena micchā passatīti **micchādiṭṭhi**. Sā “natthi dinnan” ti ādinā nayena viparītadassanalakkhaṇā samphappalāpo viya appasāvajjā mahāsāvajjā ca. Api ca aniyatā appasāvajjā, niyatā mahāsāvajjā. Tassā dve sambhārā – vatthuno ca gahitākāraviparītatā yathā ca naṃ gaṇhāti, tathābhāvena tassā upaṭṭhānanti.

Imesaṃ pana dasannaṃ akusalakammapathānaṃ dhammato koṭṭhāsato ārammaṇato vedanāto mūlatoti pañcahākārehi vinicchayo veditabbo. Tattha **dhammato** ti etesu hi paṭipāṭiyā satta cetanādhammāva honti, abhijjhādayo tisso cetanāsampayuttā. **Koṭṭhāsato** ti paṭipāṭiyā satta, micchādiṭṭhi cā ti ime aṭṭha kammapathā eva honti, no mūlāni, abhijjhābyāpādā kammapathā c’eva mūlāni ca. Abhijjhā hi mūlaṃ patvā lobho akusalamūlaṃ hoti, byāpādo doso akusalamūlaṃ.

**Ārammaṇato** ti pāṇātipāto jīvitindriyārammaṇato saṅkhārārammaṇo hoti, adinnādānaṃ sattārammaṇaṃ vā saṅkhārārammaṇaṃ vā, micchācāro phoṭṭhabbavasena saṅkhārārammaṇova, sattārammaṇotipi eke. Musāvādo sattārammaṇo vā saṅkhārārammaṇo vā, tathā pisuṇavācā. Pharusavācā sattārammaṇāva. Samphappalāpo diṭṭhasutamutaviññātavasena sattārammaṇo vā saṅkhārārammaṇo vā, tathā abhijjhā. Byāpādo sattārammaṇova. Micchādiṭṭhi tebhūmakadhammavasena saṅkhārārammaṇā.

**Vedanāto** ti pāṇātipāto dukkhavedano hoti. Kiñcāpi hi rājāno coraṃ disvā hasamānāpi “gacchatha naṃ ghātethā” ti vadanti, sanniṭṭhāpakacetanā pana nesaṃ dukkhasampayuttāva hoti. Adinnādānaṃ tivedanaṃ, micchācāro sukhamajjhattavasena dvivedano, sanniṭṭhāpakacitte pana majjhattavedano na hoti. Musāvādo tivedano, tathā pisuṇavācā pharusavācā dukkhavedanā, samphappalāpo tivedano, abhijjhā sukhamajjhattavasena dvivedanā, tathā micchādiṭṭhi. Byāpādo dukkhavedano.

**Mūlato** ti pāṇātipāto dosamohavasena dvimūlako hoti, adinnādānaṃ dosamohavasena vā lobhamohavasena vā, micchācāro lobhamohavasena. Musāvādo dosamohavasena vā lobhamohavasena vā, tathā pisuṇavācā samphappalāpo ca. Pharusavācā dosamohavasena, abhijjhā mohavasena ekamūlā, tathā byāpādo. Micchādiṭṭhi lobhamohavasena dvimūlāti.

**Pāṇātipātā paṭiviratā** ti ādīsu pāṇātipātādayo vuttatthā eva. Yāya pana viratiyā ete paṭiviratā nāma honti, sā bhedato tividhā hoti sampattavirati samādānavirati samucchedaviratīti. Tattha asamādinnasikkhāpadānaṃ attano jātivayabāhusaccādīni paccavekkhitvā “ayuttaṃ amhākaṃ evarūpaṃ kātun” ti sampattaṃ vatthuṃ avītikkamantānaṃ uppajjamānā virati **sampattaviratī** ti veditabbā sīhaḷadīpe **cakkanaupāsakassa** viya. Tassa kira daharakāleyeva mātu rogo uppajji. Vejjena ca “allasasakamaṃsaṃ laddhuṃ vaṭṭatī” ti vuttaṃ. Tato cakkanassa bhātā “gaccha tāta khettaṃ āhiṇḍāhī” ti cakkanaṃ pesesi. So tattha gato. Tasmiñ ca samaye eko saso taruṇasassaṃ khādituṃ āgato hoti. So taṃ disvā vegena dhāvanto valliyā baddho “kiri kirī” ti saddamakāsi. Cakkano tena saddena gantvā taṃ gahetvā cintesi “mātu bhesajjaṃ karomī” ti. Puna cintesi – “na metaṃ patirūpaṃ, yvāhaṃ mātu jīvitakāraṇā paraṃ jīvitā voropeyyan” ti. Atha naṃ “gaccha araññe sasehi saddhiṃ tiṇodakaṃ paribhuñjā” ti muñci. Bhātarā ca “kiṃ tāta saso laddho” ti? Pucchito taṃ pavattiṃ ācikkhi. Tato naṃ bhātā paribhāsi. So mātu santikaṃ gantvā, “yatohaṃ jāto, nābhijānāmi sañcicca pāṇaṃ jīvitā voropetā” ti saccaṃ vatvā aṭṭhāsi, tāvadeva cassa mātā arogā ahosi.

Samādinnasikkhāpadānaṃ pana sikkhāpadasamādāne ca tatuttari ca attano jīvitaṃ pariccajitvā vatthuṃ avītikkamantānaṃ uppajjamānā virati **samādānaviratī** ti veditabbā, **uttaravaḍḍhamānapabbatavāsīupāsakassa** viya. So kira ambariyavihāravāsīpiṅgalabuddharakkhitattherassa santike sikkhāpadāni gahetvā khettaṃ kasati. Ath’assa goṇo naṭṭho, so taṃ gavesanto uttaravaḍḍhamānapabbataṃ āruhi, tatra naṃ mahāsappo aggahesi. So cintesi – “imāya tikhiṇāya vāsiyā sīsaṃ chindāmī” ti. Puna cintesi – “na metaṃ patirūpaṃ, yvāhaṃ bhāvanīyassa garuno santike sikkhāpadaṃ gahetvā bhindeyyan” ti. Evaṃ yāvatatiyaṃ cintetvā – “jīvitaṃ pariccajāmi, na sikkhāpadan” ti aṃse ṭhapitaṃ tikhiṇadaṇḍavāsiṃ araññe chaḍḍesi. Tāvadeva mahāvāḷo naṃ muñcitvā agamāsīti.

Ariyamaggasampayuttā pana virati **samucchedaviratī** ti veditabbā, yassā uppattito pabhuti pāṇaṃ ghātessāmīti ariyapuggalānaṃ cittampi na uppajjatīti.

Yathā ca akusalānaṃ, evaṃ imesampi kusalakammapathānaṃ dhammato koṭṭhāsato ārammaṇato vedanāto mūlatoti pañcahākārehi vinicchayo veditabbo. Tattha **dhammato** ti etesu hi paṭipāṭiyā satta cetanāpi vaṭṭanti viratiyopi, ante tayo cetanāsampayuttāva.

**Koṭṭhāsato** ti paṭipāṭiyā satta kammapathā eva, na mūlāni, ante tayo kammapathā c’eva mūlāni ca. Anabhijjhā hi mūlaṃ patvā alobho kusalamūlaṃ hoti, abyāpādo adoso kusalamūlaṃ, sammādiṭṭhi amoho kusalamūlaṃ.

**Ārammaṇato** ti pāṇātipātādīnaṃ. Ārammaṇāneva etesaṃ ārammaṇāni. Vītikkamitabbavatthutoyeva hi virati nāma hoti. Yathā pana nibbānārammaṇo ariyamaggo kilese pajahati, evaṃ jīvitindriyādiārammaṇāpete kammapathā pāṇātipātādīni dussīlyāni pajahantīti veditabbā.

**Vedanāto** ti sabbe sukhavedanā vā honti majjhattavedanā vā. Kusalaṃ patvā hi dukkhavedanā nāma natthi.

**Mūlato** ti paṭipāṭiyā satta ñāṇasampayuttacittena viramantassa alobhaadosaamohavasena timūlā honti, ñāṇavippayuttacittena viramantassa dvimūlā. Anabhijjhā ñāṇasampayuttacittena viramantassa dvimūlā hoti, ñāṇavippayuttacittena ekamūlā. Alobho pana attanāva attano mūlaṃ na hoti. Abyāpādepi eseva nayo. Sammādiṭṭhi alobhaadosavasena dvimūlāvāti. Tatiyādīni.

## 6. Aṭṭhaṅgikasuttavaṇṇanā

#### 112

Chaṭṭhaṃ aṭṭhamaggaṅgavasena bujjhanakānaṃ ajjhāsayavasena vuttaṃ. Chaṭṭhaṃ.

## 7. Dasaṅgasuttavaṇṇanā

#### 113

Sattamaṃ dasamicchattasammattavasena. Tattha **micchāñāṇino** ti micchāpaccavekkhaṇena samannāgatāti attho. **Micchāvimuttino** ti aniyyānikavimuttino kusalavimuttīti gahetvā ṭhitā. **Sammāñāṇino** ti sammāpaccavekkhaṇā. **Sammāvimuttino** ti niyyānikāya phalavimuttiyā samannāgatāti. Sattamaṃ.

{{<eop>}}Kammapathavaggo tatiyo.{{</eop>}}

{{<subtitle>}}4. Catutthavaggo{{</subtitle>}}

## 1. Catudhātusuttavaṇṇanā

#### 114

Catutthavaggassa paṭhame **pathavīdhātū** ti patiṭṭhādhātu. **Āpodhātū** ti ābandhanadhātu. **Tejodhātū** ti paripācanadhātu. **Vāyodhātū** ti vitthambhanadhātu. Ayam ettha saṅkhepo, vitthārato pana vīsatikoṭṭhāsādivasena etā kathetabbā. Paṭhamaṃ.

## 2. Pubbesambodhasuttavaṇṇanā

#### 115

Dutiye **ayaṃ pathavīdhātuyā assādo** ti ayaṃ pathavīdhātunissayo assādo. Svāyaṃ kāyaṃ abbhunnāmetvā udaraṃ pasāretvā, “idha me aṅgulaṃ pavesituṃ vāyamathā” ti vā hatthaṃ pasāretvā, “imaṃ nāmetuṃ vāyamathā” ti vā vadati, evaṃ pavattānaṃ vasena veditabbo. **Aniccā** ti ādīsu hutvā abhāvākārena aniccā, paṭipīḷanākārena dukkhā, sabhāvavigamākārena vipariṇāmadhammā. **Ayaṃ pathavīdhātuyā ādīnavo** ti yena ākārena sā aniccā dukkhā vipariṇāmadhammā, ayamākāro pathavīdhātuyā ādīnavoti attho. **Chandarāgavinayo chandarāgappahānan** ti nibbānaṃ āgamma pathavīdhātuyā chandarāgo vinīyati c’eva pahīyati ca, tasmā nibbānamassā nissaraṇaṃ.

**Ayaṃ āpodhātuyā assādo** ti ayaṃ āpodhātunissayo assādo. Svāyaṃ aññaṃ āpodhātuyā upaddutaṃ disvā, “kiṃ ayaṃ nipannakālato paṭṭhāya passāvaṭṭhānābhimukho nikkhamati c’eva pavisati ca, appamattakampissa kammaṃ karontassa sedatintaṃ vatthaṃ pīḷetabbatākāraṃ pāpuṇāti, anumodanamattampi kathentassa tālavaṇṭaṃ gaṇhitabbaṃ hoti, mayaṃ pana sāyaṃ nipannā pātova uṭṭhahāma, māsapuṇṇaghaṭo viya no sarīraṃ, mahākammaṃ karontānaṃ sedamattampi no na uppajjati, asanisaddena viya dhammaṃ kathentānaṃ sarīre usumākāramattampi no natthī” ti evaṃ pavattānaṃ vasena veditabbo.

**Ayaṃ tejodhātuyā assādo** ti ayaṃ tejodhātunissayo assādo. Svāyaṃ sītagahaṇike disvā, “kiṃ ime kiñcideva yāgubhattakhajjamattaṃ ajjhoharitvā thaddhakucchino nisīditvā sabbarattiṃ aṅgārakaṭāhaṃ pariyesanti, phusitamattesupi sarīre patitesu aṅgārakaṭāhaṃ ottharitvā pārupitvāva nipajjanti? Mayaṃ pana atithaddhampi maṃsaṃ vā pūvaṃ vā khādāma, kucchipūraṃ bhattaṃ bhuñjāma, tāvadeva no sabbaṃ pheṇapiṇḍo viya vilīyati, sattāhavaddalikāya vattamānāya sarīre sītānudahanamattampi no natthī” ti evaṃ pavattānaṃ vasena veditabbo.

**Ayaṃ vāyodhātuyā assādo** ti ayaṃ vāyodhātunissayo assādo. Svāyaṃ aññe vātabhīruke disvā, “imesaṃ appamattakampi kammaṃ karontānaṃ anumodanamattampi kathentānaṃ sarīraṃ vāto vijjhati, gāvutamattampi addhānaṃ gatānaṃ hatthapādā sīdanti, piṭṭhi rujjati, kucchivātasīsavātakaṇṇavātādīhi niccupaddutā telaphāṇitādīni vātabhesajjāneva karontā atināmenti, amhākaṃ pana mahākammaṃ karontānampi tiyāmarattiṃ dhammaṃ kathentānampi ekadivaseneva dasa yojanāni gacchantānampi hatthapādasaṃsīdanamattaṃ vā piṭṭhirujjanamattaṃ vā na hotī” ti, evaṃ pavattānaṃ vasena veditabbo. Evaṃ pavattā hi etā dhātuyo assādenti nāma.

**Abbhaññāsin** ti abhivisiṭṭhena ñāṇena aññāsiṃ. **Anuttaraṃ sammāsambodhin** ti uttaravirahitaṃ sabbaseṭṭhaṃ sammā sāmañca bodhiṃ, atha vā pasatthaṃ sundarañca bodhiṃ. **Bodhī** ti rukkhopi maggopi sabbaññutaññāṇampi nibbānampi. “Bodhirukkhamūle paṭhamābhisambuddho” ti <small>(mahāva. 1; udā. 1)</small> ca “antarā ca bodhiṃ antarā ca gayan” ti <small>(mahāva. 11; ma.ni. 1.285)</small> ca āgataṭṭhānesu hi rukkho bodhīti vuccati. “Bodhi vuccati catūsu maggesu ñāṇan” ti <small>(cūḷani. khaggavisāṇasuttaniddesa 121)</small> āgataṭṭhāne maggo. “Pappoti bodhiṃ varabhūrimedhaso” ti <small>(dī. ni. 3.217)</small> āgataṭṭhāne sabbaññutaññāṇaṃ. “Patvāna bodhiṃ amataṃ asaṅkhatan” ti āgataṭṭhāne nibbānaṃ. Idha pana Bhagavato arahattamaggo adhippeto.

Sāvakānaṃ arahattamaggo anuttarā bodhi hoti, na hotīti? Na hoti. Kasmā? Asabbaguṇadāyakattā. Tesañhi kassaci arahattamaggo arahattaphalameva deti, kassaci tisso vijjā, kassaci cha abhiññā, kassaci catasso paṭisambhidā, kassaci sāvakapāramīñāṇaṃ. Paccekabuddhānampi paccekabodhiñāṇameva deti. Buddhānaṃ pana sabbaguṇasampattiṃ deti abhiseko viya rañño sabbalokissariyabhāvaṃ. Tasmā aññassa kassacipi anuttarā bodhi na hoti.

**Abhisambuddhoti paccaññāsin** ti “abhisambuddho ahaṃ patto paṭivijjhitvā ṭhito” ti evaṃ paṭijāniṃ. **Ñāṇañca pana me dassanaṃ udapādī** ti adhigataguṇadassanasamatthaṃ paccavekkhaṇañāṇañca me udapādi. **Akuppā me vimuttī** ti “ayaṃ mayhaṃ arahattaphalavimutti akuppā” ti evaṃ ñāṇaṃ udapādi. Tattha dvīhākārehi akuppatā veditabbā kāraṇato ca ārammaṇato ca. Sā hi catūhi maggehi samucchinnakilesānaṃ puna anivattanatāya kāraṇatopi akuppā, akuppadhammaṃ nibbānaṃ ārammaṇaṃ katvā pavattatāya ārammaṇatopi akuppā. **Antimā** ti pacchimā. **Natthi dāni punabbhavo** ti idāni puna añño bhavo nāma natthī ti.

Imasmiṃ sutte cattāri saccāni kathitāni. Kathaṃ? Catūsu hi dhātūsu assādo samudayasaccaṃ, ādīnavo dukkhasaccaṃ, nissaraṇaṃ nirodhasaccaṃ, nirodhappajānano maggo maggasaccaṃ. Vitthāravasenapi kathetuṃ vaṭṭatiyeva. Ettha hi yaṃ pathavīdhātuṃ paṭicca uppajjati sukhaṃ somanassaṃ, ayaṃ pathavīdhātuyā assādoti pahānapaṭivedho samudayasaccaṃ. Yā pathavīdhātu aniccā dukkhā vipariṇāmadhammā, ayaṃ pathavīdhātuyā, ādīnavoti pariññāpaṭivedho dukkhasaccaṃ. Yo pathavīdhātuyā chandarāgavinayo chandarāgappahānaṃ, idaṃ pathavīdhātuyā nissaraṇanti sacchikiriyāpaṭivedho nirodhasaccaṃ. Yā imesu tīsu ṭhānesu diṭṭhi saṅkappo vācā kammanto ājīvo vāyāmo sati samādhi, ayaṃ bhāvanāpaṭivedho maggasaccanti. Dutiyaṃ.

## 3. Acariṃsuttavaṇṇanā

#### 116

Tatiye **acarin** ti ñāṇacārena acariṃ, anubhavanacārenāti attho. **Yāvatā** ti yattako. Tatiyaṃ.

## 4. Nocedaṃsuttavaṇṇanā

#### 117

Catutthe **nissaṭā** ti ādīni ādito vuttapaṭisedhena yojetvā “na nissaṭā, na visaṃyuttā, na vippamuttā, na vimariyādikatena cetasā vihariṃsū” ti evaṃ veditabbāni. Dutiyanaye **vimariyādikatenā** ti nimmariyādikatena. Tattha duvidhā mariyādā kilesamariyādā vaṭṭamariyādāti. Tattha ca yassa upaḍḍhā kilesā pahīnā, upaḍḍhā appahīnā, vaṭṭaṃ vā pana upaḍḍhaṃ pahīnaṃ, upaḍḍhaṃ appahīnaṃ, tassa cittaṃ pahīnakilese vā vaṭṭaṃ vā sandhāya vimariyādikataṃ, appahīnakilese vā vaṭṭaṃ vā sandhāya na vimariyādikataṃ. Idha pana ubhayassāpi pahīnattā “vimariyādikatena cetasā” ti vuttaṃ, mariyādaṃ akatvā ṭhitena atikkantamariyādena cetasāti attho. Iti tīsupi imesu suttesu catusaccameva kathitaṃ. Catutthaṃ.

## 5. Ekantadukkhasuttavaṇṇanā

#### 118

Pañcame **ekantadukkhā** ti atikkamitvā ṭhitassa tattakāro viya ekanteneva dukkhā. **Dukkhānupatitā** ti dukkhena anupatitā. **Dukkhāvakkantā** ti dukkhena okkantā otiṇṇā. **Sukhā** ti sukhavedanāya paccayabhūtā. Evaṃ sabbattha attho veditabbo. Imasmiṃ sutte dukkhalakkhaṇaṃ kathitaṃ. Pañcamaṃ.

## 6-10. Abhinandasuttādivaṇṇanā

#### 119-123

Chaṭṭhasattamesu vivaṭṭaṃ, avasāne tīsu catusaccamevāti. Chaṭṭhādīni.

{{<eop>}}Catuttho vaggo.{{</eop>}}

{{<eof>}}Dhātusaṃyuttavaṇṇanā niṭṭhitā.{{</eof>}}